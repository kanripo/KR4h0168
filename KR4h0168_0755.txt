#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0754-21a> ¶
#+PROPERTY: JUAN 0755
欽定全唐文卷七百五十五¶ 

<pb:KR4h0168_NKFB_0755-01a>
　杜牧(八)¶ 

** 唐故范陽盧秀才墓誌¶ 
:PROPERTIES:
:TITID: QTWTIT15192
:PERSID: QTWAUT1866
:END:

秀才盧生。名霈。字子中。自天寶後。三代或仕燕。或仕趙。兩¶
地皆多良田畜馬。生年二十。未知古有人曰周公孔夫子¶
者。擊毬飲酒。策馬射走兔。語言習尚。無非攻守戰鬬之事。¶
鎮州有儒者黃建。鎮人敬之。呼為先生。建因語生以先王¶
儒學之道。因復曰。自河而南。有土地數萬里。可以燕趙比¶
者百數十處。有西京東京。西京有天子公卿。士人畦居兩¶
京間。皆億萬家。萬國皆持其土產。出其珍異。時節朝貢。一¶
<pb:KR4h0168_NKFB_0755-01b>
取約束。無禁限疑忌。廣大寬易。嬉遊終日。但能為先王儒¶
學之道。可得其公卿之位。顯榮富貴。流及子孫。至老不見¶
戰爭殺戮。生立悟其言。即陰約母弟雲。竊家駿馬。日馳三¶
百里。夜抵襄國界。捨馬步行。徑入王屋山。請詣道士觀。道¶
士憐之。置之門外廡下。席地而處。始聞孝經論語。布褐不¶
襪。捽草為茹。或竟日不得食。如此凡十年。年三十。有文有¶
學。日閑習人事。誠敬通達。汝洛間士人稍稍知之。開成三¶
年。來京師舉進士。於㣥輩中酋酋然。凡曰進士知名者多¶ 
<pb:KR4h0168_NKFB_0755-02a>
趨之。願與之為交。生嘗曰。丈夫一日得志。天子召於座前。¶
以笏畫地。取山東一百二十城。唯我知其甚易耳。因言燕¶
趙間山川夷險。教令風俗。人情之所短長。三十年來王師¶
攻擊。利與不利。其所來由。明白如彩畫。一一可以目覩。開¶
成四年。客遊代州南歸。某月日。於晉州霍邑縣界。晝日盜¶
殺之。京師名進士聞之。多有哭者。資其弟雲至霍邑。取生¶
喪來長安。以某年月日。葬於城南某鄉里。其所資費。皆出¶
於交遊間。曾祖昌嗣。涿州刺史。祖顗。易州長史。父勸。鎮州¶
石邑令。某常以生之材節。薦生於公卿間。聞生之死。哭之。¶
<pb:KR4h0168_NKFB_0755-02b>
因誌其墓。¶ 

** 唐故進士龔軺墓誌¶ 
:PROPERTIES:
:TITID: QTWTIT15193
:PERSID: QTWAUT1866
:END:

會昌五年十二月。某自秋浦守桐廬路田。錢塘龔軺袖詩¶
以進士名來謁。時剌史趙郡李播曰。龔秀才詩人。兼善鼓¶
琴。因令操流波弄。清越可聽。及飲酒。頗攻章程。謹雅而和。¶
飲罷。某南去。舟中閱其詩。有山水閑淡之思。後四年。守吳¶
興。因與進士嚴惲言及鬼神事。嚴生曰。有進士龔軺。去歲¶
來此。晝坐客館中。若有二人召軺者。軺命駕甚速。始跨鞍。¶
馬驚墮地。折左脛。旬日卒。余始了然憶錢塘見軺時。徐徐¶ 
<pb:KR4h0168_NKFB_0755-03a>
尋思。如昨日事。因知尚殯於野。乃命軍吏徐良改葬於卞¶
山南。去州城西北一十五里。嚴生與軺善。亦不知其鄉里¶
源流。故不得記。嗚呼。胡為而來二鬼。驚馬折脛而死哉。大¶
中五年辛未歲五月二日記。¶ 

** 唐故太子少師奇章郡開國公贈太尉牛公墓誌銘(并序)¶ 

:PROPERTIES:
:TITID: QTWTIT15194
:PERSID: QTWAUT1866
:END:

唐佐四帝十九年。宰相牛公諱某字某。八代祖宏。以德行¶
儒學相隋氏。封奇章郡公。贈文安侯。文安後四世諱鳳。及¶
仕唐為中書門下侍郎。監修國史。於公為高祖。文安後五¶
<pb:KR4h0168_NKFB_0755-03b>
世集州剌史贈給事中諱休克。於公為曾祖。集州生太常¶
博士贈太尉諱紹。太尉生華州鄭縣尉贈太保諱幼聞。太¶
保生公。孤始七歲。長安南下杜樊鄉東。文安有隋氏賜田¶
數頃。書千卷尚存。公年十五。依以為學。不出一室。數年業¶
就。名聲入都中。故丞相韋公執誼以聰明氣勢。急於褒拔。¶
如柳宗元劉禹錫輩。以文學秀才。皆在門下。韋公亟命柳¶
劉於樊鄉訪公。曰願得一相見。公乘驢至門。韋公曰是矣。¶
東京李元禮為後進師。隋奇章公仁德祿位。二者包而有¶
之。公登進士上第。元和四年應賢良直諫制。數強臣不奉¶ 
<pb:KR4h0168_NKFB_0755-04a>
法。憂天子熾於武功。詔下第一。授伊闕尉。以直被毀。周歲¶
凡十府奏取不下。伊闕滿歲。郄公士美以昭義軍書記辟。¶
凡三上請。詔除河南尉。拜監察御史。丁母夫人憂。制終復¶
拜監察御史。轉殿中侍御史。遷禮部員外郎都官員外郎¶
兼侍御史知雜事。改考功員外郎集賢殿學士庫部郎中¶
知制誥。賜五品命服。半歲遷御史中丞。宿州剌史李直臣¶
以贓數萬敗。穆宗得偏辭於中。稱直臣寃。且言有才。宰相¶
言格不用。公以具獄奏。上曰。直臣有才可惜。公曰。彼不才¶
者。無飽食以足妻子。安足慮。本設法令。所以縳束有才者。¶
<pb:KR4h0168_NKFB_0755-04b>
祿山朱泚。是才過人而亂天下。上因可其奏曰善。賜章服¶
金紫。遷戶部侍郎。掌財賦事。上益親重。欲相之。會中書令¶
韓。宏男公武謀曰。大人守大梁二十年。齊蔡誅後始來朝。¶
今不以財援中外。設有飛一辭者。誰與保曰。公武齎宏書。¶
獻公錢千萬。公笑曰。此何名為。公亟持去。明年。宏公武繼¶
卒。主藏奴與吏訟於御史府。上憐宏大臣父子併死。稚孫¶
將家事。走中使至第。盡取財簿自閱視。凡中外主權。多納¶
宏貨。獨朱勾細字曰。某年月日送戶部牛侍郎錢千萬不¶
納。上大喜。以指歷簿。徧視旁側曰。果然。吾不謬知人。言訖。¶ 

<pb:KR4h0168_NKFB_0755-05a>

殿上皆再拜呼萬歲。尋以本官平章事。明年正位中書侍¶
郎。加銀青三品。兼集賢殿大學士。監修國史。敬宗即位。與¶
武士畋宴無時。徵天下道士。言長生事。公亟諫曰。陛下不¶
讀元元皇帝五千言。以清靜養生。彼道士皆庸人。徒誇欺¶
虛荒。豈足師法。未一歲。請退不許。連四月日間以疾辭。乃¶
以鄂岳六州建節。號武昌軍。命公為禮部尚書平章事為¶
節度使。公始至。問民疾苦。皆曰城土疎惡。歲輸[:#AS-FEDD:●]¶ 
[:#AS-FBEC:●]襄竹為苫具。奸吏旁緣。¶
主為侵取。費與稅等。歲久。前後政欲畫計策。訖無所施。公¶
<pb:KR4h0168_NKFB_0755-05b>
即除去冗長。用公私錢陶塼甃城。凡五年乃就。明年。文宗¶
即位。就加吏部尚書。明年。急徵拜兵部尚書平章事。重拜¶
中書侍郎宏文館大學士。鄭注怨宋丞相申錫。造言挾漳¶
王為大逆。狀跡牢密。上怒必殺。公曰。人臣不過宰相。今申¶
錫已宰相。假使如所謀。豈復欲過宰相有他圖乎。臣為中¶
丞。愛申錫忠良。奏為御史。申錫之心。臣敢以死保之。上意¶
解。由是宋不死。大和六年。西戎再遣大臣贄寶玉來朝。禮¶
倍前時。盡罷東嚮守兵。用明臣附。李太尉德裕時殿劒南¶
西川。上言維州降。今若使生羗三千人燒十三橋。擣戎腹¶
心。可洗久恥。是韋臯二十年至死恨不能致。¶ 

<pb:KR4h0168_NKFB_0755-06a>

事下尚書省。百官聚議。皆如劍南奏。公獨曰。西戎四面各¶
萬里。來責曰。何事失信。養馬蔚茹川上平涼坂。萬騎綴回¶
中。怒氣直辭。不三日至咸陽橋。西南遠數千里。雖百維州。¶
此時安可用。棄誠信有利無害。匹夫不忍為。况天子以誠¶
信見責於夷狄。且有大患。上曰然。遂罷維州議。大和六年¶
檢校右僕射平章事淮南節度使。經六年至開成二年。連¶
上章請休官。詔益不許。公曰。臣惟退罷。可以行志。夏五月。¶
以兵付監軍使。拜疏訖就道。除檢校司空留守東都。明年¶
<pb:KR4h0168_NKFB_0755-06b>
拜左僕射。上恐公不起。詔曰。朕比有疾良已。思一面叙。公¶
不得已至闕下一拜謝。閉門不出。明年檢校司空平章事¶
襄州節度使。出都門。賜黃彞樽龍杓凡六品。名出周禮。詔¶
曰。精金古器。用以比况君子。非無意也。襄州七年饒假軍¶
人。入賦不一。公至。據地造籍。免貧弱四千萬。均入豪強。皆¶
曰甘心。不出一怨言。明年。武宗即位。就加司徒。會昌元年¶
秋七月。漢水溢堤入郭。自漢陽王張柬之一百五十歲後。¶
水為最大。李太尉德裕挾維州事。曰修利不至。罷為太子¶
少師。未幾檢校司徒兼太子少保。明年以檢校官兼太子¶
太傅留守東都。劉禎以上黨叛誅死。時李太尉專柄五年。¶ 

<pb:KR4h0168_NKFB_0755-07a>

多逐賢士。天下恨怨。以公德全畏之。言於武宗曰。上黨軋¶
左京。控山東。劉從諫父死。擅之十年。後來朝加宰相。縱去¶
不留之。致禎叛。竭天下力乃能取。此皆公與李公宗閔為¶
宰相時事。從諫以太和六年十二月十七日拜闕下。實以¶
其月十九日節度淮南。明年正月。從諫以宰相東遷。河南¶
少尹呂述。公惡其為人。述與李太尉書。言禎破報至。公出¶
聲歎恨。上見述書。復聞前縱從諫去。謺二怒不一參校。自¶
十月至十二月。公凡三貶至循州員外長史。天下人為公¶
<pb:KR4h0168_NKFB_0755-07b>
挼手咤罵。公走萬里瘴海上二年。恬泰若無一事。今天子¶
即位。移衡州汝州長史。遷太子少保少師。凡四年復位。大¶
中二年十月二十七日。薨於東都城南別墅。年六十九。天¶
子恫傷。不朝兩日。冊贈太尉。天下善人。執手相弔哭。公忠¶
厚仁恕。莊重敬慎。未嘗以此八者自勉。而終身益篤。為宰¶
相急於銓品。凡名清官。不忍持一資以假非其人。以道德¶
謨於天子。每指古義為據。有言機利克迫。必鈲名[:#AS-FBED:●]¶ 
[:#AS-FEDB:●]使之摧破。三大邦去苛¶
碎條約。除大患。其輕巧吏欲賊公愛惡希嚮。所為渾然。終¶
不能見。故所至必大治。衣冠單窮。出俸錢嫁其子女。月與¶
食。歲與衣。資送其死喪。凡數百家。李太尉¶ 
<pb:KR4h0168_NKFB_0755-08a>
志必殺公。後南謫過汝州。公厚供具。哀其窮。為解說海上¶
與中州少異。以勉安之。不出一言及於前事。鎮武昌時。軍¶
容使仇士良為監軍使。公律以禮敬。暑甚。大合軍宴。拱手¶
至暮。一不搖扇。益自儉克。平居非公事不出內屏。周三歲。¶
語言舉止。率有常度。仇軍容開成末首議立武宗。權力震¶
天下。每言至公。必合手加顙曰。清德可服人。但過恡官財。¶
與人無一毫恩分耳。不肯引譽。不敢怨毀。淡居其中。公始¶
自河南薦鄉貢士為郎官。考吏部科目選。三開幕府中丞¶
宰相外。凡取六十餘人。上至宰相。次布臺閣。皆當時名士。¶
<pb:KR4h0168_NKFB_0755-08b>
每暇日讌語寮吏。必言古人脩身行事。旁誘曲指。微警教¶
之。不以己所長人所不及裁量高下。以生重輕。後進歸之。¶
承望聲光。得一言許可。必自矜重。夫人辛氏。以公封張掖¶
郡。贈僕射祕之長女。士林稱為婦師。凡三十年。前公八年¶
歿。五男六女。長曰蔚。監察御史。次曰藂。浙南府協律郎。皆¶
以文行登進士第。不藉公勢。次曰奉倩。河南府洛陽尉。二¶
人皆雅齒。長女嫁戶部郎中上黨苗愔。次女嫁河中節度¶
副使檢校郎中范陽張洙。次女嫁河南府戶曹集賢校理¶
常山張希復。次女嫁前進士鄧叔。次女未笄。一人始數歲。¶ 

<pb:KR4h0168_NKFB_0755-09a>

以某年月日葬少陵南某鄉某里。銘曰。¶ 

道既訛衰。必有以扶。厥公之生。以隆其洿。幽以燭明。暵以¶
雨濡。以教其徒。以佐天子。滅絕霸駮。如有樞柅。摽揭峙倚。¶
巍乎二紀。臣宗德老。鉅傑魁礨。孰為忌畏。潛去南海。不校¶
不辯。旋復顯大。百行渾圓。鄰於及年。以歸其全。¶ 

** 唐故東川節度檢校右僕射兼御史大夫贈司徒周公墓誌銘¶ 
:PROPERTIES:
:TITID: QTWTIT15195
:PERSID: QTWAUT1866
:END:

周平王次子烈。封汝墳侯。秦以汝墳為汝南郡。侯之孫因¶
家焉。遂姓周氏。自烈十八世至西漢周仁。繼烈封侯。其後¶
<pb:KR4h0168_NKFB_0755-09b>
逃西晉亂。南去黃岡。靈起仕梁為桂州剌史。生炅。在陳為¶
車騎將軍。炅生法明。年十二。一命為巴州剌史。陳滅臣隋。¶
為趙之真定令。隋亂歸黃岡。起兵取蘄安沔黃。武德中。籍¶
四州地請命。授總管蘄安十六州軍事光祿大夫。封國於¶
道。太宗命虞世南銘書墓碑。相國為六代孫。曾祖惲。汝州¶
梁縣令。祖沛。左拾遺。皇考頲。右驍衞兵曹參軍。贈禮部侍¶
郎。公少孤。奉養母夫人以孝聞。舉進士登第。始試秘書正¶
字湖南團練巡官。母夫人亡。哭泣無時。里人過公廬。曰無¶
驚周孝子。後自留守府監察真拜御史集賢殿學士。李公¶ 
<pb:KR4h0168_NKFB_0755-10a>
宗閔以宰相鎮漢中。辟公為殿中侍御史行軍司馬。後一¶
年。復以殿中書職徵歸。時大和末。注訓用事。夏六月。始逐¶
丞相宗閔。立朋黨語。鉤挂名人。凡百日。逐朝士三十三輩。¶
天下悼懾。以目受意。附兇者屢以公為言。注訓曰。如去周¶
殿中。恐人益驚。竟不敢議。注訓取公為起居舍人。文宗復¶
二史故事。公濡筆立石螭下。丞相退。必召語。旁側窺帝每¶
數十顧。遷考功員外郎。帝曰。周某不可不見。宜兼前官。數¶
月。以考功掌言事。謝日。帝曰。就試翰林。公辭讓堅懇。帝正¶
色以手三麾之。遂兼學士。遷職方郎中中書舍人。政事細¶
<pb:KR4h0168_NKFB_0755-10b>
大。必被顧問。公終身不言。事故不傳。武宗即位。以疾辭。出¶
為工部侍郎華州剌史。八禁軍二十四內司居華下者。籍¶
役等百姓。不敢妄出一辭。李太尉德裕伺公纎失。四年不¶
得。知愈治不可葢抑。遷公江西觀察使兼御史大夫。公既¶
得八州。施展教令。申明約束。發虔守陳弇贓。坐弇以法死。¶
吏手膠拳。窮鄉遠井。如公在旁。縛出洞寇劉大朴。大朴徒¶
數百人。斸撥根脈。無有遺失。彭蠡東口戌五百人。上下千¶
里。無一賊跡。遷禮部尚書鄭滑節度使。老將某項領不如¶
教約。公鞭背降為下卒。聲北入魏。皆曰。周尚書文儒。能治¶ 
<pb:KR4h0168_NKFB_0755-11a>
百姓。仁愛兵士。而復敢爾。是豈可一犯。九歲。入拜兵部侍¶
郎度支兼戶部吏曹事。積邊糧穀九十萬石。今天子即位。¶
二年五月。以本官平章事。後一月。正位中書侍郎。監修國¶
史。就加刑部尚書。因河湟事議不合旨。以檢校刑部尚書¶
出為劍南東川節度使。明日入謝。面加檢校右僕射。公自¶
舉進士第。非其人不交言。旁睨後進。鑴心鏤志。及為將相。¶
近取遠挽。悉置於位。李太尉德裕會昌中以恩撰元和朝¶
實錄四十篇。溢美其父吉甫為相事。公上言曰。人君惟不¶
改史。人臣可改乎。元和實錄皆當時名士目書事實。今不¶
<pb:KR4h0168_NKFB_0755-11b>
信。而信德裕後三十年自名父功眾所不知者而書之。此¶
若垂後。誰信史。竟廢新本。并帥王宰剷所部財貨。承事貴¶
倖。自請來朝。聲言我取平章事鎮大梁。公上言曰。宰破太¶
原取汴梁。不知天下治所凡幾。得如太原汴之大者。可飽¶
宰欲。乞宰還鎮。自補其殘。後二日。還宰詔下。駙馬都尉韋¶
讓求為京兆尹。公言曰。尹坐堂上。階下拜二赤縣令。屬官¶
將百人。悉可笞辱。非有德者。京兆不可為。豈止取吏事。讓¶
議竟寢。自此非道求進者。鼠遁自屏。及鎮東蜀一歲。欲歸¶
閑洛師。微得風恙。公曰。我今去。是以疾去。疾愈去非晚。大¶ 
<pb:KR4h0168_NKFB_0755-12a>
中五年歲在辛未二月十七日。薨於位。享年五十九。訃至。¶
廢朝三日。冊贈司徒。命諫議大夫盧懿弔䘏其家。公信於¶
朋友。公於為官。事嫠姊出告反面。家事不敢自專。同曾祖¶
兄弟入門。呵笞奴婢。衣服飲食無二等。免相位西去。送公¶
還者。雖武將散秩。嘆息咨嗟曰。周相公無私。我惜其去。豈¶
有私乎。夫人義興蔣氏。先公某年終。生二男一女。長曰寬¶
饒。崇入校書。次曰咸喜。京兆參軍。皆孝謹有文學。女嫁起¶
居舍人薛蒙。大中六年歲次壬申二月十三日。歸葬先塋¶
河南府河陽縣穀陽鄉立行里。銘曰。¶ 
¶
<pb:KR4h0168_NKFB_0755-12b>

姬之支封。國自為姓。以周為氏。入唐不盛。烈後幾世。厥生¶
賢孫。當唐中興。為唐相臣。文思天子。跨古為治。提起王道。¶
以公為倚。迒蹊隙竅。去者鳥駛。誰塞誰。勞公評指。三屏大¶
邦。駿壯武事。哺撫稚老。父母赤子。曰將曰相。公其愧幾。指¶
古為比。公其無愧。以公遺唐。而後公死。不錫壽考。誰其辨¶
之。¶ 

** 唐故宣州觀察使御史大夫韋公墓誌銘(并序)¶ 

:PROPERTIES:
:TITID: QTWTIT15196
:PERSID: QTWAUT1866
:END:

韋公會昌五年五月頭始生瘡。召子壻張復魯曰。三稚女¶
得良壻。死以是託。墓宜以池州剌史杜牧為誌。復魯曰。公¶ 
<pb:KR4h0168_NKFB_0755-13a>
去歲兩瘡生頭。今始一尚微。何言之深。公曰。吾年二十九¶
官校書郎時。嘗夢涉滻水。既中流。有二人若舉符召我者。¶
其一人曰。墳墓至大萬日始成。今未也。今萬日矣。天已告¶
我。我其可逃乎。謝醫不問。以其月十四日。年五十八薨於¶
位。公從父弟某書公功行。以公命來命牧。牧位哭。序且銘¶
之。公諱溫。字宏育。韋氏自殷周秦漢。邱明馬遷班固輩爭¶
書其人。以光其所為書。至後周逍遙公敻。出世家富貴中。¶
隱身行道。當其時及後代論者。以蜀嚴鄭谷口不能為比。¶
逍遙公五世生潞州上黨尉贈諫議大夫希元。上黨生吏¶
<pb:KR4h0168_NKFB_0755-13b>
部侍郎贈太尉肇。吏部生右補闕翰林學士右散騎常侍¶
致仕贈司空綬。常侍生公。於逍遙公為九代孫。年十一。以¶
明經取第。為太常寺奉禮郎秘書省校書郎。選判入等。咸¶
陽尉監察御史。公曰。是官豈奉養所宜耶。上疏乞免。改著¶
作佐郎。當貞元中。常侍公事德宗為翰林學士。帝深於文¶
學。明察人間細微事。事有密切。多委之。歲久憂畏病心。帝¶
曰。某之心我其盡之。以致仕官屏居西郊。公早夜侍側。溫¶
凊飲食。迎情解意。一經心手。積二十餘年。丁常侍喪。自毀¶
不欲生。後相國李公逢吉以相印鎮武昌。皆虛上職書。卑¶ 
<pb:KR4h0168_NKFB_0755-14a>
辭至門。公起赴武昌。未至府。拜監察御史。遷左補闕。事文¶
宗皇帝。時宰相百吏。願條帝功德。譔號上獻。公獨再疏曰。¶
今蜀之東川川溢殺萬家。京師雪積五尺。老幼多凍死。豈¶
崇虛名報上帝時耶。帝乃止。遂訖十五年不答尊號事。改¶
侍御史尚書吏部考功員外郎。當大和九年。文宗思拔用¶
德行超出者。以警[:#AS-8D60:⿰⺖雙]天下。故公自考功不數月拜諫議大¶
夫。召為翰林學士。遂欲相之。公立銀臺外門下。拜送疏入。¶
具道先常侍遺誡。子孫不令任密職。言懇志决。乃命掌書¶
舍人閣下。公復堅讓。不半歲。轉太常少卿。一歲遷給事中¶
<pb:KR4h0168_NKFB_0755-14b>
皇太子侍讀。公復陳先誡。以侍讀辭。自宰相下皆曰。帝以¶
一子請教於公。是宜避耶。公不聽。凡拜三章。帝終不能奪。¶
靈武節度使王晏平罷靈武。以戰馬四百匹兵器數萬事¶
去。罪成貶康州司戶。不旬日。改撫州司馬。仙韶院樂官尉¶
遲璋以樂官授光州長史。晏平以財賂貴倖。璋太有寵於¶
上。公皆封詔書上還。上比諭之。公持益急。竟以康州還晏¶
平。璋免長史。莊恪太子得罪。上召東西省御史中丞郎官¶
於內殿。悉疏莊恪過惡。欲立廢之。曰。是宜為天子乎。㣥公¶
低首唯唯。公獨進曰。陛下唯一子。不教。陷之至是。太子豈¶ 
<pb:KR4h0168_NKFB_0755-15a>
獨過乎。上意稍平。不數日。遷尚書右丞。朱衣魚章。遷兵部¶
侍郎。亟請丞相。願為治人官。出為陝州防禦使兼御史大¶
夫。服章金紫。回鶻窺邊。劉楨繼以上黨叛。東徵天下兵。西¶
出禁兵。陝當其衝。公撫民供事就不兩告苦。入為吏部侍¶
郎。典一冬選。老吏無所賣。復以御史大夫出為宣歙池等¶
州觀察使。賦多口眾。最於江南。公急惡寬窮。益自儉苦。刑¶
律其俗。凡周一歲。無所更改。自至大治。公幼不戲弄。冠為¶
老成人。解褐得官。超出㣥眾中。人不敢旁發戲嫚。及為公¶
卿。在朝廷省閤中。大臣見公。若臨絕壑。先忖度語言舉止。¶
<pb:KR4h0168_NKFB_0755-15b>
然後出發。其所執持不可者。筆一落紙。言一出口。雖天子¶
宰相。知不能奪。俯委遂之。不以德行尚人。人自敬畏。不施¶
要結於人。人自親慕。後進凡持節業自許者。獲公一言。矜¶
奮刻削。益自貴重。官卑家貧時。主將家事。在私閫內。高曾¶
兄弟。鑴琢教誘。嫁娶衣食。無有二等。疾甚將終。悉召親屬¶
賓吏。稱先常侍詩句云。在室愧屋漏。因曰。今知沒身不負¶
斯誡。遂涕下不禁。當夫子世。得七十子。國小俗儉。復有聖¶
人為之師。使生於今。與公相後先。必有能品之者。夫人隴¶
西李氏。贊善大夫慫之女。先公四歲終。生四男。長曰礭。前¶ 
<pb:KR4h0168_NKFB_0755-16a>
國子監四門助教。次曰璆。前明經。次曰瓖。次未免乳。女四¶
人。長嫁南陽張復魯。復魯得進士第。有名於時。為試太常¶
寺協律郎鄂岳觀察支使。其下皆稚齒相次。銘曰。¶ 

德則至矣。位以充乎。如其充兮。可大厥功。以施生人。天先¶
告之。萬日之期。天實為之。¶ 

** 唐故處州剌史李君墓誌銘(并序)¶ 

:PROPERTIES:
:TITID: QTWTIT15197
:PERSID: QTWAUT1866
:END:

君諱方元。字景業。刑部尚書贈司空貞公長子。貞公事憲¶
宗皇帝。兄弟受寄四鎮。在漢南時。戰淮西未利。監軍使崔¶
<pb:KR4h0168_NKFB_0755-16b>
談峻讒言中。入為太子賓客。後淮西平。李光顏移鄭滑。陳¶
許無帥。帝閑讌獨言曰。勁兵三萬。誰可付者。談峻侍側曰。¶
有大臣家不三十口。俸錢委庫不取。小僮跣足市薪。此可¶
乎。帝曰。誰為者。談峻進即以貞公言。帝即日起貞公為陳¶
許帥。其儉德服人如此。景業少有文學。年二十四。一貢進¶
士。舉以上第。升名解褐。裴晉公奏以秘書省校書郎校集¶
賢殿秘書。聰明才敏。老成人爭與之交。後以協律郎為江¶
西觀察支使裴誼觀察判官。有殺人獄。法曹官斷成。當死¶
者十二人。景業訊覆。數日內雪十二人寃。尚書以上下考¶
奏。裴公移宣城。授大理評事團練判官。後尚書馮公宿自¶ 
<pb:KR4h0168_NKFB_0755-17a>
兵部侍郎節鎮東川。以監察裏行為觀察判官。不一歲。御¶
史府取為真御史。分察鹽池左藏吏盜隱官錢千萬。獄竟。¶
遷左補闕。遇事必言。不知其他。丞相固言以門下侍郎出¶
鎮西蜀。奏景業以檢校禮部員外郎參節度軍謀事。仍賜¶
緋魚袋。徵拜起居郎。出為池州剌史。始至。創造籍簿。民被¶
徭役者。科品高下。鱗次比比。一在我手。至當役役之。其未¶
及者。吏不得弄。景業常嘆曰。沈約身年八十。手寫簿書。葢¶
為此也。使天下知造籍役民。民庶少活。復定戶稅。得與豪¶
滑沈浮者凡七千戶。裒入貧弱。不加其賦。堤州南五里以¶
<pb:KR4h0168_NKFB_0755-17b>
涉為衢。凡裁減蠹民者十餘事。城東南隅樹九峯樓。見數¶
十里。鑿齊山北面。得洞穴。怪石不可名狀。刊石於巖下。自¶
紀其事。凡四年。政之利病。無不為而去之。罷去上道。老民¶
攀哭。景業季父刑部侍郎建。與貞公以德行文學俱高一¶
時。時之秀俊。半歸李氏門下。景業復聰明少銳。儉苦溫謹。¶
早與長者遊。備知天下之所治。實慨慷有意於經綸。少在¶
諸侯府。入為朝官。出為剌史。早夜勤苦。為學不已。屈指計¶
量。必伸已志。雖時之名士。亦以此許之。罷池。廉使韋公溫¶
館於宣城。會昌五年四月某日。卒於宣城客舍。年四十三。¶ 

<pb:KR4h0168_NKFB_0755-18a>

七代祖遠。後周柱國大將軍都督熊陜十六州陽平郡公。¶
曾王父珍玉。綿州昌明令。昌明生震。雅州別駕贈右僕射。¶
僕射生貞公遜。先夫人滎陽鄭氏。贈本縣太君。後夫人范¶
陽盧氏。男若干。女若干人。銘曰。¶ 

顯莫識其端。幽莫見其緒。已乎景業。何付與之多。而奪之¶
何遽。天顏病冉。孔子不知其故。於景業兮。杳欲何語。嗚呼¶
哀哉。¶ 

** 唐故歙州剌史邢君墓誌銘(并序)¶ 
¶
<pb:KR4h0168_NKFB_0755-18b>

:PROPERTIES:
:TITID: QTWTIT15198
:PERSID: QTWAUT1866
:END:

亡友邢渙思諱㣥。牧大和初舉進士第於東都。一面渙思。¶
私自約曰。邢君可友。後六年。牧於宣州事吏部沈公。渙思¶
於京口事王并州。俱為幕府吏。二府相去三百里。日夕聞¶
渙思佽助并州。鉅細合宜。後一年。牧奉沈公命。北渡揚州¶
聘丞相牛公。往來留京口。并州峭重。入幕多賢士。京口繁¶
要。遊客所聚。易生譏議。并州行事有不合理。言者不入。渙¶
思必能奪之。同舍以為智。不以為顓。并州以為賢。不以為¶
僭侵。遊客賢不肖。不能私論議以一辭。公事晏懽。渙思口¶
未言。足未至。缺若不圓。牧曰。往年私約邢君可友。今真可¶
友也。盧丞相商鎮京口。渙思復以大理評事應府命。今吏¶ 
<pb:KR4h0168_NKFB_0755-19a>
部侍郎孔溫業自中書舍人以重名為御史中丞。牧以補¶
闕為賀客。孔吏部曰。中丞得以御史為重輕。補闕宜以所¶
知相告。牧以渙思言。中丞曰。我不素知。願聞其為人。牧具¶
以京口所見對。後旬日。詔下為監察御史。會昌五年。渙思¶
由戶部員外郎出為處州。時牧守黃州。歲滿轉池州。與京¶
師人事離濶四五年矣。聞渙思出。大喜曰。渙思果不容於¶
會昌中。不辱吾御史舉矣。渙思罷處州授歙州。牧自池轉¶
睦。歙州相去直東西三百里。問來人曰。邢君何以為治。曰。¶
急於束縳黠夷。宂事弊政。不以久遠。必務盡根本。牧曰。邢¶
<pb:KR4h0168_NKFB_0755-19b>
君去縉雲日。稚老泣送於路。用此術也。復問閒日何為。曰。¶
時飲酒高歌極歡。牧曰。邢君不喜酒。今時飲酒且歌。是以¶
不用繫慮而不快於守郡也。復問曰。日食幾何。曰。嗜彘肉。¶
日再食。牧凡三致專書曰。本草言是肉能閉血脈。弱筋骨。¶
壯風氣。嗜之者必病風。數月。渙思正握管。兩手反去背仆¶
于地。竟日乃識人。果以風疾廢。舟東下。次于睦。兩扶相見。¶
言[:#AS-8DBB:⿰⺡⿱止⿰]不能拜。語及家事。曰。為官俸錢事骨肉親友。隨手皆¶
盡。葢壯未期病。病未期死。今病必死。未死得生至洛幸矣。¶
妻兒不能知矣。君進士及第。歷官九。歷職八。始太子校書¶ 
<pb:KR4h0168_NKFB_0755-20a>
郎協律郎大理評事監察御史京兆府司錄殿中侍御史¶
戶部員外郎處州剌史歙州剌史。職為浙西團練巡官觀¶
察推官度支巡官。再為淛西觀察推官。轉支使為戶部員¶
外郎判度支案。代劉禎為制使使鎮魏料軍食。賜緋服銀¶
章。初副李丞相回再副高尚書銖撫安上黨。三面征師。大¶
和三年六月八日。卒於東都思恭里。年五十。邢氏。周公次¶
子靖淵封為邢侯。國滅因以為氏。西漢宇為太尉。子綏為¶
司空。曾孫世宗。光武時為驃騎將軍。世宗元孫禺因居河¶
間。禺當曹魏時。參太祖丞相事。終於太常。邢有河間南陽。¶
<pb:KR4h0168_NKFB_0755-20b>
君實河間人。太常後也。後至晉魏巳降。皆有官祿。唐麟臺¶
郎中舉於君為曾祖。麟臺生奉天令待封。奉天生緱氏丞¶
至和。君即緱氏子。兩娶。前夫人隴西李氏。忠州剌史佐次¶
女。今夫人南陽張氏。壽州剌史植女。四男。曰懌[:#AS-9C65:⿰丨⺊]¶ 
[:#AS-FBED:●]皆溫郎壽郎。用某年某¶
月某日葬于偃師縣某鄉某里某原。葬有月日。其孤立使¶
者哭告於柩。來京師請銘。銘曰。¶ 

十五知書。二十有文。三十登進士。五十終剌史。才能溫良。¶
并包與之。而止於斯。七政在天。一迴一旋。差以氂數。能窮¶
知賢。賢者多天。不肖壽考。誰為聖魁。孔不能究。無可奈何。¶ 

<pb:KR4h0168_NKFB_0755-21a>

付之以命。曰如命何。¶ 

** 唐故平盧軍節度巡官隴西李府君墓誌銘¶ 
:PROPERTIES:
:TITID: QTWTIT15199
:PERSID: QTWAUT1866
:END:

牧大和元年舉進士及第。鄉貢上都。有司試於東都。在二¶
都㣥進士中。往往有言前十五年有進士李飛。自江西來。¶
貌古文高。始就禮部試賦。吏大呼其姓名。熟視符驗然後¶
入。飛曰。如是選賢耶。即求貢如是。自以為賢耶。因袖手不¶
出。明日徑返江東。牧曰。誠有是人。吾輩不可得與為伍矣。¶
後二年。事故吏部沈公於鍾陵宣城。為幕吏兩府。凡五年¶
<pb:KR4h0168_NKFB_0755-21b>
間。同舍生蘭陵蕭寘京兆韓乂博陵崔壽。每品量人之等¶
第。必曰。有道有學有文。如李處士戡者寡矣。是卑進士不¶
舉。嘗名飛者。牧益恨未面其人。且喜其人之在世也。大和¶
九年。為監察御史分司東都。今諫議大夫李中敏左拾遺¶
韋楚老前監察御史盧簡求咸言於牧曰。御史法當檢謹。¶
子少年。設有與遊。宜得長厚有學識者。因訪求得失。資以¶
為官。洛下莫若李處士戡。牧謝曰。素所恨未見者。即日造¶
其廬。遂旦夕往來。開成元年春二月。平盧軍節度使王公¶
彥威聞君名。挈卑辭於簡。副以幣馬。請為節度巡官。明年¶
春。平盧府改。君西歸。病於路。卒於洛陽友人王廣思恭里¶ 
<pb:KR4h0168_NKFB_0755-22a>
第。享年若干。君諱戡。字定臣。七代祖渤海王奉慈。祖杠。衢¶
州盈川令。父䔲。婺州浦陽尉。浦陽晚無子。夫人吳興沈氏。¶
夢一人狀甚偉。捧一嬰兒曰。予為孔邱。以是與爾。及期而¶
生君。因名曰天授。君幼孤。旁無㣥從可以附託。年十餘歲¶
即好學。寒雪拾薪自炙。夜無燃膏。默念所記。年三十。盡明¶
六經書。解決微隱。蘇融雪釋。鄭元至于孔穎達輩。凡所為¶
疏注。皆能短長其得失。一舉進士。恥不肯試。歸晉陵陽羨¶
里。得山水居之。始開百家書緣飾事業。每有小功喪。訖制¶
不食肉飲酒。語言行止。皆有法度。陽羨民有鬬諍不決。不¶
<pb:KR4h0168_NKFB_0755-22b>
之官人。必以詣君。所著文數百篇。外於仁義。一不關筆。嘗¶
曰。詩者可以歌。可以流於竹。鼓於絲。婦人小兒。皆欲諷誦。¶
國俗薄厚。扇之於詩。如風之疾遠。嘗痛自元和以來。有元¶
白詩者。纎豔不逞。非莊士雅人。多為其所破壞。流於民間。¶
疏於屏壁。子父女母。交口教授。淫言媟語。冬寒夏熱。入人¶
肌骨。不可除去。吾無位。不得用法以治之。欲使後代知有¶
發憤者。因集國朝以來類於古詩。得若干首。編為三卷。目¶
為唐詩。為序以導其志。居江南秀人張知實蕭寘韓乂崔¶
壽宋邢楊發王廣。皆趨君交之。後皆得進士第。有聲名官¶ 
<pb:KR4h0168_NKFB_0755-23a>
職。君尚為布衣。然於君不敢稍怠。君在洛中困甚。河陽節¶
度使蕭洪移鎮鄜州。諫議大夫蕭俶以君言於洪。洪素敬¶
諫議。即欲謁君以請。君曰。人間譁言洪盜籍外戚。一窺其¶
面。能易吾死。尚且不忍死。况為其黨乎。居數月。洪果敗。娶¶
宏農楊氏女。早卒。子二人。長曰審之。次曰鼎郎。始五歲。以¶
某年月權葬於常州義興縣某鄉里。某於君為晚交。得君¶
最厚。因為之銘曰。¶ 

命如煙雲。道比宮宅。煙雲飄揚。莫知往來。為道不至。無以¶
偃息。有道有命。偶然相值。命不在我。不肖亦貴。豈可指此。¶
<pb:KR4h0168_NKFB_0755-23b>
與彼為市。嗚呼定臣。曰德孔修。曰學必聖。飭我兢兢。一不¶
言命。可傳其心。以教後生。嗚呼哀哉。¶ 

** 唐故淮南支使試大理評事兼監察御史杜君墓誌銘¶ 
:PROPERTIES:
:TITID: QTWTIT15200
:PERSID: QTWAUT1866
:END:

君諱顗。字勝之。曾祖涼州節度使襄陽公贈左僕射希望。¶
大父司徒平章事太保致仕岐國公贈太師佑。皇考駕部¶
員外郎贈禮部尚書從郁。君幼孤多疾。目視昏近。先夫人¶
不令就學。年十七。讀尚書十三篇。禮記七篇。漢書止賈誼¶
傳不復執卷。年二十四。明年當舉進士。始握筆茸闕下獻¶ 
<pb:KR4h0168_NKFB_0755-24a>
書。與裴丞相度書。指言時事。書成各數千字。不半歲。遍傳¶
天下。進士崔歧有文學。峭澀不許可人。詣門贈君詩曰。賈¶
馬死來生杜顗。中間寥落一千年。年二十五舉進士。二十¶
六一舉登上第。時賈相國餗為禮部之二年。朝士以進士¶
干賈公不獲。有傑強毀嘲者。賈公曰。我祇以杜某敵數百¶
輩足矣。始命試秘書正字匭使判官。李丞相德裕出為鎮¶
海軍節度使。辟君試協律郎為巡官。後貶袁州。語親善曰。¶
我聞杜巡官言晚十年。故有此行。大和九年夏。君客揚州。¶
六月。授咸陽尉直史館。君曰。訓注必亂。可徐行俟之。至汴。¶
<pb:KR4h0168_NKFB_0755-24b>
二凶敗。及洛。以疾辭東下。居揚州龍興寺。丞相奇章公僧¶
儒請君入幕府。君謝曰。李公在困。未願副知己。開成二年¶
春。目益昏。冬遂喪明。李為淮南節度使。復請為試評事兼¶
監察御史支使。兄牧自馮翊迎醫石至。曰。是狀腦脂下融。¶
名曰內障。如蠟塞管。蠟去管明。俟脂凝可以抉去。無不愈¶
者。後二年。石曰可治。治不効。自馮翊別迎醫。醫曰。嗟乎。障¶
有赤脈。如木根橫去。牢不可斷。是法名曰日腳內障。生日¶
腳者。法不可治。君因居淮南。築室治生。不復言治眼。事聞¶
於天下。無不嗟嘆。君安泰自如。令人旁讀十三代史書。一¶ 
<pb:KR4h0168_NKFB_0755-25a>
聞不遺。客來與之議論證引。聽者忘去。年四十五。大中五¶
年二月二十五日卒。一男曰麟師。年十歲。女曰署兒。始五¶
歲。六年二月八日。歸葬先塋實萬年縣洪源鄉少陵西南¶
二里。牧今年五十。假使更生十年為六十人。不夭矣。與君¶
別止三千六百日爾。况早衰多病。敢期六十人乎。忍不抑¶
哀。以銘吾弟。銘曰。¶ 

古之達人。以生為寄為夢。以死為歸為覺。不知生偶然乎。¶
其有裁受乎。偶然即泯為大空。與不生同。其有裁受乎。嗚¶
呼勝之。今既歸而覺矣。其自知矣。何為而然乎。嗚呼哀哉。¶ 
¶
<pb:KR4h0168_NKFB_0755-25b>

** 唐故復州司馬杜君墓誌銘(并序)¶ 

:PROPERTIES:
:TITID: QTWTIT15201
:PERSID: QTWAUT1866
:END:

公諱銓。字謹夫。河西隴右節度使襄陽公贈司空之曾孫。¶
司徒歧國公贈太師之孫。司農少卿贈給事中之子。公以¶
岐公蔭調授揚州參軍同州馮翊縣丞衛尉寺主簿鄂州¶
江夏縣令復州司馬。年六十。某年月日。終於漢上別業。岐¶
公外殿內輔。凡四十年。貴富繁大。兒孫二十餘人。晨昏起¶
居。同堂環侍。公為之親不以進。門內家事。條治裁酌。至於¶
筐篋細碎。悉歸於公。稱謹而治。自罷江夏令。卜居於漢北¶
泗水上。烈日笠首。自督耕夫。而一年食足。二年衣食兩餘。¶ 

<pb:KR4h0168_NKFB_0755-26a>

三年而室屋完新。六畜肥繁。器用皆具。凡十五年。起於墾¶
荒。不假人一毫之助。至成富家翁。常曰。忍恥入仕。不緣妻¶
子衣食者。舉世幾人。彼忍恥。我勞力。等衣食爾。顧我何如。¶
後授復州司馬。半歲棄去。終不復仕。以某月日歸葬於長¶
安城南少陵原司馬村先塋。某為從父弟。泣涕而書銘曰。¶ 

公侯之家。所業唯官。薄官業農。墾荒室完。入仕多恥。以農¶
力勞。等衣食爾。勞力者賢。歸全故邱。慶期孫子。¶ 

** 唐故邕府巡官裴君墓誌銘¶ 
:PROPERTIES:
:TITID: QTWTIT15202
:PERSID: QTWAUT1866
:END:
¶
<pb:KR4h0168_NKFB_0755-26b>

君諱希顏。字某。裴氏於百氏中。獨標其族曰眷。三分之為¶
東西中。君東眷裴。在國朝名位最大曰冕。艱難中定冊。立¶
肅宗於靈武而相之。繼相代宗。僅十五年。國史有傳。冕於¶
君為堂伯祖父。皇考某。終朗州刺史。娶宣州寧國公滎陽¶
鄭某女。生四男。君為首生。朗州為厔河西令道朗二州刺¶
史。公廉剛簡。強於愛人。凡關百姓一毫事。與京兆尹節度¶
使爭論。大聲於庭府間。前如無人。然未嘗以仗責治家。家¶
人有過失則諭之。諭不變者。出之為良人。終不忍牽鬻於¶
市。將終。鄭夫人泣請遺令。曰。吾之廏騾。為厔時役之。今踰¶
十年。聽其老死。慎不可賣。言訖而絕。君生寖染仁父¶ 
<pb:KR4h0168_NKFB_0755-27a>
之化。溫良柔友。窮居鄠縣。饑寒餘二十年。未嘗出一言以¶
慍不足。司農卿裴及為邕府經畧使。辟君為從事。得南方¶
疾歸。大中二年某月日卒於其家。享年若干。不娶無子。牧¶
娶裴氏。實君之私。其弟覺泣來請銘。銘曰。¶ 

淑其性。生無位。死無子。孰識其端。¶ 

¶
