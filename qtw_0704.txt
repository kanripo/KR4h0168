#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0703-22a> 
#+PROPERTY: JUAN 0704
欽定全唐文卷七百四¶ 

<pb:NFKB_QTW_p0704-01a>
　李德裕(九)¶ 

** 張仲武寄回鶻生口駞馬狀¶ 
:PROPERTIES:
:TITID: QTWTIT14176
:PERSID: QTWAUT1661
:END:

右。臣等舊讀實錄。不至遺忘。伏思累聖以來。未有此例。謹按左傳。諸侯不相遺俘。昔魯受齊俘。見譏左氏。諸侯尚為非禮。况在台臣。臣等忝備鈞衡。須謹繩墨。若苟受私遺。不守舊章。則何以上戴聖君。儀刑百辟。伏望聖恩盡許卻還。從此便為故事。仍望許臣與一書報答。令其深諭國體。其書草續撰進上以聞。¶ 

** 前試宣州溧水縣尉胡震狀¶ 
:PROPERTIES:
:TITID: QTWTIT14177
:PERSID: QTWAUT1661
:END:

右。胡震博通六經。華皓一志。家在海郡。筋力未衰。臣童幼之時。於震受業。豈謂年逾四紀。位列三公。雖自君恩。亦因儒訓。臣伏以元和二年。前揚州士曹參軍薛元造。緣與臣亡父授經。具表論薦。憲宗授越州諸暨縣令。臣幸因家門舊事。輒敢薦聞。伏希聖慈特授浙東管內一官。所冀臣報其舊恩。獲繼先志。既顯蓽門之士。實為儒者之榮。臣不任懇款兢皇之至。¶ 

** 論河東等道比遠官加給俸料狀¶ 
:PROPERTIES:
:TITID: QTWTIT14178
:PERSID: QTWAUT1661
:END:

<pb:NFKB_QTW_p0704-02a>

右。河東等道。或興王舊邦。或陪京近地。州縣之職。人合為樂。只緣俸祿寡薄。官同比遠。元和六年閏十二月十二日及元和七年十二月二十四日勅。河中鳳翔鄜坊邠州易定等道。令戶部加給俸料錢。共當六萬二千五百貫。吏曹出得平留官數百員。時議以為至當。自後訪聞戶部所給零碎。兼不及時。觀察使以為虛折。皆別將破用。徒有加給。不及官人。近地好官。依前比遠。伏望今日以後。戶部卻與實物。仍及時支遣諸道。並委觀察判官專判此案。隨月加給官人。不得別將破用。如有違越。觀察判官遠貶。觀察使奏取進止。又選人官成後。皆於城中舉債。到任填還。致其貪求。罔不由此。其今年河東隴州鄜坊邠州新授比遠官等。望許連狀相保。戶部各借兩月加給料錢。至支給時除下。所冀初官到任。不帶息債。衣食稍足。可責清廉。¶ 

** 請淮南等五道置遊奕船狀¶ 
:PROPERTIES:
:TITID: QTWTIT14179
:PERSID: QTWAUT1661
:END:

** 　淮南(緣疆界濶遠請令出三百人)浙西宣歙江西鄂岳(各出一百人)¶ 

:PROPERTIES:
:TITID: QTWTIT14179
:PERSID: QTWAUT1661
:END:

右。訪聞自有還僧以來。江西劫殺。比常年尤甚。自上元至宣池地界。商旅絕行。緣所在長吏。掩閉道路。頗甚怨嗟。望¶ 
<pb:NFKB_QTW_p0704-03a>
每道令揀前件人解弓弩又諳江路者。每一百人置遊奕將一人。須清白強幹稍有見會者充。如法造遊奕船船五十隻。一百人分為兩番。長須在江路來往。淮南遊奕至池州界首。浙西遊奕至宣州界首。江西遊奕至鄂州界首。常須每月一度至界首交牌。各知界內平安。申報本使。其下番人便於沿江要害處置營。不得抽歸使下。其糧餉春冬衣。委使司差人就營所支給。如三度以下擒捉得賊。委使司超與職名。其官健以下。便以賊贓物賞給。務令優厚。如兩度有賊不覺察。遊奕將科責差替。如容縱賊盜。不問有贓無贓。並委本道差人所在集衆決殺。如賊大段巢穴去處。仰數道計會。一時掩捉。倘去根本。軍將授官酬賞。所貴鄰接之地。同力叶心。江路盜賊。因此斷絕。臣等今月二十五日已於延英殿面奏。伏蒙聖恩允許。未審可否。¶ 

** 論兩京及諸道悲田坊狀¶ 
:PROPERTIES:
:TITID: QTWTIT14180
:PERSID: QTWAUT1661
:END:

臣等聞䘏貧寬疾。著於周典。無告常餼。存於王制。國家立悲田養病。置使專知。開元五年。宰臣宋璟蘇頲奏。所稱悲田。乃關釋教。此是僧尼職掌。不合定使專知。請令京兆按此分付其家。元宗不許。至二十二年十月。斷京城乞兒。悉¶ 
<pb:NFKB_QTW_p0704-04a>
令病坊收管。官以本錢收利以給之。今緣諸道僧尼。盡已還俗。悲田坊無人主管。必恐病貧無告。轉致困窮。臣等商量。緣悲田出於釋教。並望更為養病坊。其兩京及諸州。合於子錄事耆年中。揀一人有名行謹信為鄉閭所稱者。專令勾當。其兩京望給寺田十頃。大州鎮望給田七頃。其他諸州。望委觀察使量貧病多少。給田五頃三二頃。以充粥飯。如州鎮有羨餘官錢。量與置本收利。最為穩便。若可如此方圓。不在更望給田之限。各委長吏處置訖聞奏。¶ 

** 論田牟請許党項讐復回鶻嗢沒斯部落事狀¶ 
:PROPERTIES:
:TITID: QTWTIT14181
:PERSID: QTWAUT1661
:END:

右。臣等雖不習兵鈐。昧於邊事。然酌其物理。情實可知。伏希聖慈。特賜詳覽。比者陛下常慮回鶻國中離散。未是實情。今據我阿尼伊難珠合等書云。此閒更無活處。即是實耗。又回鶻安孝順云。赤心宰相問漢國中看你回鶻好無。足知依倚大國。意甚勤懇。今若許田牟徇党項貪利之心。不自量力。犯必死之虜。絕歸款之誠。事捷亦損耗甲兵。大虧恩信。不成則永為邊患。取笑四夷。况窮鳥入懷。尚須矜憫。遠人慕義。曾未犯邊。自六月至今。未嘗捉烽戍一人。奪党項一物。披誠款塞。望闕哀鳴。昨者所獻表章。詞懇意順。¶ 

<pb:NFKB_QTW_p0704-05a>

棄而不納。先務誅夷。此不可一也。若回鶻國中無釁。種落皆安。嗢沒斯叛逆而來。即須拒絕。可汗既自失國。牙帳已無。攜挈傷殘。寄命他所。嗢沒斯等迫於饑困。各欲求生。田牟執稱背國亡命。是去年為惡徒黨。都似與德彞雪屈。為党項報讐。察其用情。殊非體國。此不可二也。漢宣帝五鳳中。匈奴大亂。議者多曰。匈奴為害日久。可因其壞亂。舉兵滅之。蕭望之對曰。宜遣使弔問。救其災患。四夷聞之。咸貴中國之仁義。其後南單于果是臣服。六十年邊境無事。今縱不能扶其微弱。豈宜因此幸災。此不可三也。伏望具詔太原振武。排比騎兵於邊上。嚴防侵軼。待犯國家城鎮。然後以武力驅除。若只於党項退渾小有劫奪。任部落自相仇報。亦未可助以甲兵。常令大信不渝。懷柔得所。彼雖戎狄。必合感恩。待張賈使回。足知情實。仍望詔田牟不得擅出詭計。妄邀奇功。兼詔仲武不得納將吏惑詞。為國生事。如蒙允許。伏望付翰林酌此意處分。¶ 

** 請密詔塞上事宜狀¶ 
:PROPERTIES:
:TITID: QTWTIT14182
:PERSID: QTWAUT1661
:END:

一。據太原奏事官孫儔稱。昨來回鶻到橫水柵殺戮軍人百姓。今抽在釋迦泊東。約西去可汗三百里。未知此回¶ 
<pb:NFKB_QTW_p0704-06a>
鶻是郍頡特下。為復是可汗遣來。今且須以此回鶻為罪人。云不受可汗指揮。擅自劫掠邊界。請密詔劉沔與仲武計會。先經畧此賊。如可以討逐。事亦有名。摧此一支。可汗必自知懼。¶ 

一。比聞公主與可汗常別居帳幕。每見漢使。亦是別見。望密詔劉沔與忠順守志。每有使去。即令將密意。看方便說諭公主知。親廟子孫。只合死生為國。常須作計自拔。歸投國家。不合與可汗同行擾亂邊界。如萬一迎得公主。亦不得便令赴闕。須且畱在邊上。制置回鶻。縱力不能及。只要假公主名號。制服蕃人。¶ 

一。又慮回鶻於山林安置老弱家口。將精兵逼近城柵。攪擾百姓。如有此事。即須堅壁清野。不得與戰。其小城堡兵力薄少不堪固守處。並望抽入大城。回鶻縱得小城。亦無用處。即別選驍將。潛出兵掠其家口輜重。此最是制勝之術。¶ 

　右。謹件如前。望各賜密詔。潛令以此為意。¶ 

** 讓司空後舉太常卿王起自代狀¶ 
:PROPERTIES:
:TITID: QTWTIT14183
:PERSID: QTWAUT1661
:END:

伏准建中元年正月五日敕。常參官上後三日舉一人自¶ 
<pb:NFKB_QTW_p0704-07a>
代者。昔東漢以陳蕃為三公。其上表曰。不[:#AS-8B70:⿰⺅⿱⿰夭夭心]不忘。率由舊章。臣不如太常胡廣。臣伏見前件官五朝舊老。一代名臣。孔門四科。實居其首。臯陶九德。無不備包。足以燮和陰陽。允叶人望。當唐虞讓德之舉。副陛下則哲之知。伏望察臣至誠。實非飾請。所冀虞邱無蔽賢之咎。臧文免竊位之譏。謹錄奏聞。伏候勅旨。¶ 

** 加司徒請停冊禮狀¶ 
:PROPERTIES:
:TITID: QTWTIT14184
:PERSID: QTWAUT1661
:END:

臣伏見今月二十二日制書。制授臣司徒。仍令所司擇日備禮冊命者。臣竊位妨賢。允宜黜免。聖慈宥。擢授中台。跼蹐慙惶。若臨泉谷。伏以明庭授冊。上路乘軒。豈可以靦冒之容。再塵清廟。不稱之服。重列天衢。為衆目之所嗤。致處士之橫議。臣且自愧。况在周行。又以伐叛之時。所宜務簡。炎蒸之候。不可勞人。伏見太和四年。裴度受司徒平章事。固辭冊禮。竟獲允從。既有近例。足得循守。伏望陛下察臣懇款。皆自至誠。冊命之禮。特賜停罷。臣不任哀懇屏營之至。¶ 

** 請改封衞國公狀¶ 
:PROPERTIES:
:TITID: QTWTIT14185
:PERSID: QTWAUT1661
:END:

臣今日蒙恩進封趙國公。承命哀惶。不任感涕。臣亡父先¶ 
<pb:NFKB_QTW_p0704-08a>
臣。憲宗寵封趙國。先臣與嫡子。嫡孫中。小名三趙。意在傳嫡嗣。不及支庶。臣前年恩例進封。合是趙郡。臣以中之故。改就中山。臣亡祖先臣。曾居衞州汲縣。竟以汲縣解進士及第。倘蒙聖恩改封衞國。遂臣私誠。庶代受殊榮。免違先志。如蒙允許。望賜帖麻施行。臣不任悲懇屏營之至。謹奉狀奏聞。¶ 

** 為星變陳乞狀¶ 
:PROPERTIES:
:TITID: QTWTIT14186
:PERSID: QTWAUT1661
:END:

臣某言。伏以謫見天文。以警在位。稽於前史。皆有明徵。臣某中謝。臣才非時須。量乖公器。因緣門蔭。遂忝華資。出入藩宣。已逾三紀。早負素飡之責。常愧周行。老無黃髮之謀。空竊高位。夙夜思省。冰炭在心。近伏見熒惑順行。稍逼上相。實懼天譴。以致身灾。武德七年。熒惑犯左執法。右僕射蕭瑀遜位。貞觀十五年。熒惑犯上相。左僕射高士廉遜位。國史之內。此例至多。臣人微才輕。位忝上相。倘冒恩寵。猶自懷安。忽至顛隮。必傷元化。雖竭誠報國。心不愧於神明。盡禮事君。志實貫於冰雪。所慮物忌其滿。天與之災。跼蹐兢惶。不知所據。伏望聖慈察臣單緒。海內孤根。百口童蒙。仰臣覆露。一門宗祀。須臣主持。特免上公。退歸私第。所冀¶ 
<pb:NFKB_QTW_p0704-09a>
中衢擊壤。復比於堯君。舊里懸車。不慚於漢相。臣不任祈恩皇迫之至。¶ 

** 讓張仲武寄信物狀¶ 
:PROPERTIES:
:TITID: QTWTIT14187
:PERSID: QTWAUT1661
:END:

右。今月日。仲武判官華封輿到臣宅。送前件書幷信物等。已聞奏訖。臣素具懇誠。實非飾讓。臣登朝序。垂三十年。未曾為宰相撰碑所悉。蓋緣雕蟲薄技。已忝榮名。不願鬻文。更受財貨。比見文士。或已居重位。或已是暮年。矻矻為文。只望酬報。臣心鄙恥。所不樂聞。太和中。幽州刺史李載文撰碑。斂取太過。軍亂之際。怨詞頗甚。况今陛下聖明御㝢。風教鼎新。文德邁於羲軒。武功高於周漢。河朔節將。皆竭忠誠。尤宜示以典章。令知法度。臣忝居台鉉。過受殊恩。若不守廉隅。坐受厚賂。何以仰裨元化。表率庶僚。倘以仲武之情。不可全阻。許臣量受一千疋。已是乖臣本心。伏希聖慈。鑒臣丹懇。仲武書謹封進上。¶ 

** 再讓仲武寄信物狀¶ 
:PROPERTIES:
:TITID: QTWTIT14188
:PERSID: QTWAUT1661
:END:

右。高品孟公度至。奉宣聖旨。緣河朔體大。令臣即受者。伏以浩蕩之功。生靈共載。擊壤之內。謳歌必歸。昨者藩臣拜章。願紀貞石。臣謬當。臣願獲聖功。才力至微。神武難備。莫¶ 
<pb:NFKB_QTW_p0704-10a>
能相質。空愧雕蟲。豈敢廣受縑素。增其蕪鄙。虧於事體。乖臣本心。昨日進狀懇辭。誠非飾讓。實以文至淺陋。已慚黃絹之工。取又不廉。益昧素絲之節。愚衷上啟。宸鑒未回。特降王人。重宣聖旨。捧戴慚懼。進退徬徨。臣事君之心。實無所隱。終希允臣誠懇。獲守典章。使廉儉興行。皇風遐暢。謹再狀以聞。¶ 

** 謝宣示嗢沒斯等冠帶訖圖狀¶ 
:PROPERTIES:
:TITID: QTWTIT14189
:PERSID: QTWAUT1661
:END:

伏以漢宣帝時。呼韓單于來朝京邑。然待以客禮。未備漢儀。至後漢建武二十六年。單于慕先人之義。歸心中國。光武修祖宗之業。柔服北邊。因其稱藩。始加冠帶。厥後綿歷五代。僅及千年。惟聞征伐之勤。莫覩來廷之盛。伏惟陛下功高漢后。威服窮荒。不勞六月之師。坐俟七旬之格。故得嗢沒斯誓心向闕。稽首歸忠。自獻刑馬之書。仍酌畱犁之酒。永勵臣節。以保塞垣。今則榮以彯纓。解其衣毳。簪笏就列。威儀可觀。推勁悍之心。豈勞戴鶡。服禮義之化。寧比冠鷄。鑒于丹青。益表神化。臣等謬參樞近。獲覩成功。歡忭之心。倍萬常品。¶ 

** 謝恩賜王元逵與臣贊皇縣圖及三祖碑文狀¶ 
:PROPERTIES:
:TITID: QTWTIT14190
:PERSID: QTWAUT1661
:END:

<pb:NFKB_QTW_p0704-11a>

高品楊文端至。奉宣聖旨。賜臣前件圖等。伏以桑梓雖存。久隔兵戈之地。松楸浸遠。已絕霜露之思。運屬承明。時逢開泰。戎臣効順。寰海大同。故國山河。因丹青而盡見。祖宗基構。尋碑版而可知。祗戴天慈。載深感泣。不任荷恩榮惕之至。¶ 

** 謝恩令進異域歸忠傳兩卷序中改云奉勅撰狀¶ 
:PROPERTIES:
:TITID: QTWTIT14191
:PERSID: QTWAUT1661
:END:

奉宣。卿所進異域歸忠傳兩卷。宜寫賜嗢沒斯序中。仍云奉勅撰者。臣才識淺近。學藝空虛。輕黷宸嚴。方懷兢惕。豈望聖慈宏貸。特假寵光。頒賜歸國之功。仍榮奉勅之字。草木承雨露之澤。皆被鮮輝。煙霞照日月之光。盡成綵繢。顧臣璅陋。獲奉殊恩。竹帛垂榮。傳于不朽。不任荷恩感戴之至。今既奉勅撰序。與臣自進不同。序中已改兩處訖。謹同封進上。如允聖意。伏望宣付中書門下。¶ 

** 謝宣示進黠戛斯朝貢圖深愜於懷狀¶ 
:PROPERTIES:
:TITID: QTWTIT14192
:PERSID: QTWAUT1661
:END:

今日款義行深至。奉宣聖旨。卿所進圖傳。深愜於懷者。伏以陛下大化神明。百蠻震疊。故遠夷慕義。萬里來朝。誠宜圖以丹青。錄於編。傳之千古。以燀威靈。臣學術空虛。文藝淺薄。輒為傳序。莫究聖功。陛下遽納微誠。特賜宣示。寵¶ 
<pb:NFKB_QTW_p0704-12a>
渥所及。搢紳為榮。不任荷恩感戴之至。¶ 

** 謝贈故蕃維州城副使悉怛謀官狀¶ 
:PROPERTIES:
:TITID: QTWTIT14193
:PERSID: QTWAUT1661
:END:

伏以遠夷率服。大國綏懷。一失良圖。千古不復。悉怛謀仰天歸命。空壁求降。據其款誠。已絕羌戎之望。執之為戮。實傷義士之心。受降之時。臣與其盟詛。力不能捄。心實懷慚。運屬聖明。合申幽枉。輒敢論奏。豈望聽從。陛下用周文之心。已同葬骨。念汧城之枉。仍賜策書。臣忝補鈞衡。嘗居戎帥。仰感元造。倍百㣥情。臣不任荷恩感戴之至。¶ 

** 謝所進瑞橘賦宣付史館狀¶ 
:PROPERTIES:
:TITID: QTWTIT14194
:PERSID: QTWAUT1661
:END:

高品劉傳奉宣聖旨。賜臣批示。以臣所請宣示史館。特賜允從者。伏以橘性不遷。楚詞所載。聖情封植。禁蘌結根。此六合同風。九州共貫之應也。元宗朝種柑結實。亦是乘太平之休氣。道德之仁風。事協祖宗。實光冊。臣目覩佳瑞。慙無潤色之工。心感元猷。莫盡揄揚之美。豈謂天慈曲被。特允微衷。擊壤庸音。獲知于皇鑒。雕蟲薄技。謬列于青編。千古光榮。百生何幸。不任感恩踴躍之至。謹奉狀陳謝以聞。¶ 

** 謝賜讓官批答狀¶ 
:PROPERTIES:
:TITID: QTWTIT14195
:PERSID: QTWAUT1661
:END:

<pb:NFKB_QTW_p0704-13a>

高品馮至珣至。奉宣聖旨。并賜臣批答。以臣昨所陳請。未賜允從者。蜉蝣淺命。未報君恩。犬馬微誠。敢忘臣節。迫以服藥瞑眩。抱疾沉羸。心力衰殘。形氣减耗。承訏俞之命。或慮闕遺。奉密勿之機。實憂不逮。輒陳誠款。冀或聽從。陛下特降綸言。再加襃飾。德音撫慰。自合忘生。睿獎至深。豈敢言病。謹當策勵疲蹇。上副天慈。竭盡肺肝。以修官業。不任荷恩感戴之至。¶ 

** 謝恩不許讓官表狀¶ 
:PROPERTIES:
:TITID: QTWTIT14196
:PERSID: QTWAUT1661
:END:

行深紹宗奉宣聖旨。豈政理有失。風俗有乖。何遽退辭。一二年分憂。不用進表者。伏以自古臣得其君。最為難遇。非龍顏英主。良平無以効其謀。非日角聖姿。寇鄧莫能申其志。則知致理不由于臣力。成功皆系于上心。伏以陛下明過高光。德侔天地。常制勝于千里之外。動合機先。不取材于三傑之臣。皆躋慮表。故能征伐必克。擒縱無遺。臣謬忝鈞衡。親稟宸算。竟微獲兔之効。內展指蹤。又無汗馬之勞。外施武力。每奉聖詔。屢獎丹誠。夙夜自思。冰炭交集。况今四表無事。六氣斯和。簫勺可致于治平。文軌盡同于元化。時雨既降。浸灌何施。鴻明照臨。爝火宜息。昨者輒陳誠懇。¶ 

<pb:NFKB_QTW_p0704-14a>

上黷宸嚴。所冀守介石之誠。或能回日。寧敢慕揮金之樂。取適當年。陛下至德矜愚。深慈宥過。其罪戾。重降恩私。唯願盡螻蟻之生。勉自陳力。豈復顧蜉蝣之命。更徇微衷。上戴皇明。尤增靦懼。臣不任荷恩感激之至。¶ 

** 謝恩不許讓官表狀¶ 
:PROPERTIES:
:TITID: QTWTIT14197
:PERSID: QTWAUT1661
:END:

今日行深紹宗奉宣聖旨。卿太尉官。自朕意與。不是他門僥求而得。不要更引故事辭讓者。臣跪受聖旨。惶灼無地。臣昨者以位高疾仆。器滿忌傾。實懷瞰室之憂。敢喜在閭之賀。輒陳微懇。退積慙惶。陛下察臣孤立事君。寵拔皆由於睿鑒。一心守道。進取不近於回邪。勉以至公。絕其辭讓。臣敢不祗奉明詔。克勵貞規。慕孔父益恭之誠。遵叔敖愈卑之志。豈比罪無所禱。孫賈黜于聖人。久不自安。崔烈詢于厥子。仰思宸睠。倍積光榮。不任荷恩感激之至。謹奉狀陳謝以聞。¶ 

** 謝恩加特進階改封衞國公狀¶ 
:PROPERTIES:
:TITID: QTWTIT14198
:PERSID: QTWAUT1661
:END:

奉今月二十七日勅。臣封衞國公者。仰戴天慈。獲遂私懇。以感以泣。榮惕載深。伏以支庶嗣侯。雖存故事。元成以兄有譴。乃紹扶陽之封。耿霸以父屬愛。遂繼牟平之爵。開元¶ 
<pb:NFKB_QTW_p0704-15a>
中。蘇頲特封許國公。亦無襲字。然地居嫡長。受則無嫌。伏思亡父先臣。開國全趙。亡兄已經繼襲。未得傳孫。臣每念貽謀。豈宜不正。若苟安殊寵。實愧幽明。輒罄愚衷。果蒙聽察。况衞國疆畛。密邇叢臺。先祖之所成名。由茲光大。微孫得以啟土。實謂至榮。祗奉寵章。益慚非據。不任荷恩感戴之至。¶ 

** 謝恩加特進階狀¶ 
:PROPERTIES:
:TITID: QTWTIT14199
:PERSID: QTWAUT1661
:END:

伏奉今月十二日制書。授臣散官特進者。伏以漢氏之制。勛望優隆。則位加特進。服以文冕。列侍清祠。榮亞三台。品居第二。自非學深張禹。功重竇融。則何以膺是寵章。允茲瞻望。臣器本凡薄。才在下中。遭逢聖明。謬忝樞務。近者展采清廟。祗事圓丘。獲親日月之光。已驚殊寵。又沐雲霄之澤。更荷新恩。雖臣隕身。豈能上報。惟冀飲冰効節。介石存誠。居若對于神明。動罔[:#AS-8B70:⿰⺅⿱⿰夭夭心]于風雨。保其一志。少答鴻私。不任荷恩惕懼之至。¶ 

** 會昌五年十二月三日宰相對後就宅宣示謝恩不許讓官表狀¶ 
:PROPERTIES:
:TITID: QTWTIT14200
:PERSID: QTWAUT1661
:END:

今日奉宣。縱累陳情。終不允遂者。臣荏苒六年。徒竭丹款。¶ 

<pb:NFKB_QTW_p0704-16a>

竟無一善。稍補皇猷。靦冒難居。屢祈退免。面請則每慮煩凟。口陳則莫盡肺肝。頻以懇誠。託於同列。因臣不對。得為上聞。豈意天慈矜愚。聖德念舊。尚取涓塵之効。未徵尸素之尤。累降近臣。再宣慈旨。寔恐罄蜉蝣之命。無以報天。所冀盡犬馬之心。惟知戀主。仰戴皇澤。倍切微衷。不任荷恩兢惕之至。¶ 

** 謝賜錦綵銀器狀¶ 
:PROPERTIES:
:TITID: QTWTIT14201
:PERSID: QTWAUT1661
:END:

中使田獻鍔至。奉宣聖旨。賜臣前件錦綵銀器等。臣伏聞虞舜舞干而苗人來格。周穆徂征而荒服不至。即知王者之功。莫大于耀德戢兵。安人柔遠。伏以陛下聖德廣運。神武照臨。息雷霆之威。而蠻夷自服。宏天地之德。而邊鄙乂安。臣願以鴻猷。播於蕃帥。因綴古今之事。庶堅忠義之心。豈意慈容。厚加寵錫。班行聳聽。里閈生光。非止闔門之榮。實增後代之價。仰慚恩覆。倍積兢惶。臣不任忻忭感戴之至。¶ 

** 謝恩賜錦綵銀器狀¶ 
:PROPERTIES:
:TITID: QTWTIT14202
:PERSID: QTWAUT1661
:END:

高品劉行宣至。奉宣聖旨。以臣撰真容讚。特賜前件錦綵銀器等。臣學非稽古。文不逮人。徒以運遇聖明。職叨宰弼。¶ 

<pb:NFKB_QTW_p0704-17a>

宸心向屬。榮寵荐加。得以淺陋之詞。上述鴻明之德。叙帝堯之奇表。非可強名。讚軒后之英威。空慚竭思。豈謂皇慈曲被。厚錫俄霑。錦綵窮華麗之文。器物呈雕鏤之妙。跪受榮感。報効無階。臣不任忻荷感恩之至。¶ 

** 會昌五年六月二十九日就宅宣幷謝恩問疾表狀¶ 
:PROPERTIES:
:TITID: QTWTIT14203
:PERSID: QTWAUT1661
:END:

高品駱遂泰至。奉宣聖旨者。臣承命兢皇。不知所處。臣緣抱疾歲久。服藥過多。形體虛羸。筋力不逮。寔恐妨廢機務。轉積愆尤。所以輒獻懇誠。願辭繁劇。每于延英奏事。陛下常假慈顏。心肺肝懷。無所不盡。更無他故。須有上陳。只以衰羸。自憂顛仆。况臣四海之內。孤獨一身。唯將赤誠。仰戴明主。豈敢輒懷願望。上負天慈。伏望更許兩日將息。即冀朝謁。臣不任云云。¶ 

** 謝恩問疾狀¶ 
:PROPERTIES:
:TITID: QTWTIT14204
:PERSID: QTWAUT1661
:END:

高品王克諫至。奉宣聖旨。卿小有違裕。昨日于延英面奏。乞假將息。實疚余懷。宜善頤養。當就痊平。所要內庫食物及藥物。無致嫌疑。但具數奏來。即令宣賜者。臣緣常服冷藥。十五餘年。屬蒲柳年侵。衰憊日甚。風毒腳氣。往往上衝。¶ 

<pb:NFKB_QTW_p0704-18a>

頃刻之間。心腹悶痛。飯食至少。筋力漸羸。所以冒昧上陳。請三數日在家將息。陛下恩深覆育。軫父母唯疾之憂。德過生成。念犬馬至微之命。恤問稠疊。沉痼頓痊。臣食物未得。更無所闕。天慈下降。感極涕零。不任感恩兢惕之至。¶ 

** 論嗢沒斯特勒等狀¶ 
:PROPERTIES:
:TITID: QTWTIT14205
:PERSID: QTWAUT1661
:END:

右。自回鶻近邊。人情疑恐。聖化所感。威德克宣。果得嗢沒斯望闕歸心。率徒効命。必在優賞。昭示四方。使戎狄遠聞。皆感恩信。望速降中使。宣慰嗢沒斯特勒及王子等。幷多攬將軍共七人。望各內賜錦綵銀器。其嗢沒斯下兵馬。望賜米五十石。度支給絹三千疋。以戶部物充。度支速差正綱般送。仍許不分散部落。待委知事情續議制。¶ 

** 論嗢沒斯下將士二千六百一十八人賜號狀¶ 
:PROPERTIES:
:TITID: QTWTIT14206
:PERSID: QTWAUT1661
:END:

右。嗢沒斯下將士。既與衣糧。又加冠帶。賜其軍號。實壯邊聲。撫循其人。莫切於此。臣等商量。望賜號歸義軍。仍望翰林賜敕書。宣示嗢沒斯下歸義軍將士等。其嗢沒斯望且令兼充歸義軍使。如蒙允許。便添入加工部尚書制宣行。仍與中書門下勅牒。¶ 

** 論天德軍捉到回鶻生口等狀¶ 
:PROPERTIES:
:TITID: QTWTIT14207
:PERSID: QTWAUT1661
:END:

<pb:NFKB_QTW_p0704-19a>

右。臣等見今日天德軍奏事官王可度云。每有回鶻投降及城來捉得十人五人。緣不敢畱在軍城。問得事情後。便皆處置。伏以回鶻窮困。情亦可憐。屢有殺傷。恐傷仁化。望付翰林賜田牟仲武詔。前後更有此類。便遞送太原。令配在諸州安置。稍為允愜。未審可否。¶ 

