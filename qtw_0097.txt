#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0096-22b> ¶¶¶
#+PROPERTY: JUAN 0097
欽定全唐文卷九十七¶ 

<pb:NFKB_QTW_p0097-01a>
　高宗武皇后(三)¶ 

** 請親祭地祇表¶ 
:PROPERTIES:
:TITID: QTWTIT02984
:PERSID: QTWAUT0022
:END:

伏尋登封之禮。遠邁古先。而降禪之儀。竊為未允。其祭地¶ 
祇之日。以太后昭配。至於行事。皆以公卿。以妾愚誠。恐未¶ 
周備。何者。乾坤定位。剛柔之義巳殊。經義載陳。中外之儀¶ 
斯別。瑤壇作配。既合於方祇。玉豆薦芳。實歸於內職。況推¶ 
尊先后。親饗瓊筵。豈有外命宰臣。內參禋祭。詳於至理。有¶ 
紊徽章。但禮節之源。雖興於昔典。而升降之制。尚缺於遙¶ 
<pb:NFKB_QTW_p0097-01b>
圖。且往代封嶽。雖云顯號。或因時省俗。意在尋仙。或以情¶ 
覬名。事深為己。豈如化被乎四表。推美於神宗。道冠乎二¶ 
儀。歸功於先德。寧可仍遵舊軌。靡創彞章。妾謬處椒闈。叨¶ 
居蘭掖。但以職惟中饋。道屬於烝嘗。義切奉先。理光於蘋¶ 
藻。罔極之思。載結於因心。祗肅之懷。實深於明祀。但妾早¶ 
乖定省。巳闕侍於晨昏。今屬崇禋。豈敢安於帷帟。是故馳¶ 
情夕寢。睠嬴里而翹魂。謺慮宵興。仰梁郊而聳念。伏望展¶ 
禮之日。總率六宮內外命婦。以親奉奠。冀申如在之敬。式¶ 
展虔拜之儀。積此微忱。巳淹氣序。既屬鑾輿將警。奠璧非¶ 
<pb:NFKB_QTW_p0097-02a>
賒。輒效丹心。庶裨大禮。冀聖朝垂則。永播於芳規。螢燭末¶ 
光。增輝於日月。¶ 

** 請父在為母終三年服表¶ 
:PROPERTIES:
:TITID: QTWTIT02985
:PERSID: QTWAUT0022
:END:

夫禮緣人情而立制。因時事而為範。變古者未必是。循舊¶ 
者不足多也。至如父在為母。服止一朞。雖心喪三年。服由¶ 
尊降。竊謂子之於母。慈愛特深。非母不生。非母不育。推燥¶ 
居濕。咽苦吐甘。生養勞瘁。恩斯極矣。所以禽獸之情。猶知¶ 
其母。三年在懷。理宜崇報。若父在為母。服止一朞。尊父之¶ 
敬雖周。報母之慈有闕。且齊衰之制。足為差減。更令周以¶ 
<pb:NFKB_QTW_p0097-02b>
一朞。恐傷人子之志。今請父在為母。終三年之服。¶ 

** 勞姚璹璽書¶ 
:PROPERTIES:
:TITID: QTWTIT02986
:PERSID: QTWAUT0022
:END:

夫嚴霜之下。識貞松之擅奇。疾風之前。知勁草之為貴。物¶ 
既有此。人亦宜哉。卿早荷朝恩。委任斯重。居中作相。宏益¶ 
巳多。防邊訓兵。心力俱盡。歲寒無改。終始不渝。迺眷蜀中。¶ 
甿俗殷雜。久缺良守。敝於侵漁。政以賄成。人無厝足。是用¶ 
命卿出鎮。寄茲存養。果能攬轡澄清。下車整肅。吏不敢犯。¶ 
姦無所容。前後糾擿。蓋非一緒。貪殘之伍。屏跡於列城。剽¶ 
奪之儔。遁形於外境。詎勞朞月。康此黎元。言念德聲。良深¶ 
<pb:NFKB_QTW_p0097-03a>
嘉尚。宜布瑯邪之化。當以豫州為法。¶ 

** 喻劉仁軌璽書¶ 
:PROPERTIES:
:TITID: QTWTIT02987
:PERSID: QTWAUT0022
:END:

今以皇帝諒闇不言。眇身且代親政。遠勞勸誡。復表辭衰¶ 
疾。惓望既衰。徊徨失據。又云。呂后見嗤於後代。祿產貽禍¶ 
於漢朝。引喻良深。愧慰交集。公忠貞之操。終始不渝。勁直¶ 
之風。古今罕比。初聞此語。能不惘然。靜而思之。是為龜鏡。¶ 
且端揆之任。儀刑百辟。況公先朝舊德。遐邇具瞻。願以匡¶ 
救為懷。無以暮年致請。¶ 

** 勞婁師德書¶ 
:PROPERTIES:
:TITID: QTWTIT02988
:PERSID: QTWAUT0022
:END:
<pb:NFKB_QTW_p0097-03b>

卿素積忠勤。兼懷武略。朕所以寄之襟要。授以甲兵。自卿¶ 
受委北陲。總司軍任。往還靈夏。檢校屯田。收率既多。京坻¶ 
遽積。不煩和糴之費。無復轉輸之艱。兩軍及北鎮兵。數年¶ 
咸得支給。勤勞之誠。久而彌著。覽以嘉尚。欣悅良深。¶ 

** 賜少林寺僧書¶ 
:PROPERTIES:
:TITID: QTWTIT02989
:PERSID: QTWAUT0022
:END:

暑將闌。炎序彌溽。山林靜寂。梵宇清虛。宴坐經行。想當¶ 
休愈。弟子前隨鳳駕。過謁鷲巖。觀寶塔以徘徊。覩先妃之¶ 
淨業。薰修之所。猶未畢功。一見悲驚。萬感兼集。攀光寶樹。¶ 
載深風樹之哀。弔影珠泉。更積寒泉之思。弟子自惟薄祜。¶ 

<pb:NFKB_QTW_p0097-04a>
鎮切煢懷。每屆秋期。倍軫摧心之痛。炎涼遞運。逾添切骨¶ 
之哀。未極三旬。頻鍾二忌。恨乘時而更恨。悲踐露而逾悲。¶ 
惟託福田。少申荒思。今欲續成先志。重置莊嚴。故遣三思¶ 
賫金絹等物往彼。就師平章。幸識斯意。即務修營。望及諱¶ 
辰。終此功德。所冀罄斯誠懇。以奉津梁。稍宣資助之懷。微¶ 
慰煢迷之緒。略書示意。指不多云。¶ 

** 賜胡洞真天師書¶ 
:PROPERTIES:
:TITID: QTWTIT02990
:PERSID: QTWAUT0022
:END:

先生道位高尚。早出塵俗。如軒歷之廣成。漢朝之河上。遂¶ 
能不遠千里。來赴三川。日御先開。望霓裳之漸遠。天津後¶ 
<pb:NFKB_QTW_p0097-04b>
渡。瞻鶴蓋以方遙。空睇風雲。惆悵無巳。儻蒙九轉之餘。希¶ 
遺一丸之藥。¶ 

** 方廣大莊嚴經序¶ 
:PROPERTIES:
:TITID: QTWTIT02991
:PERSID: QTWAUT0022
:END:

朕聞真空無象。非象教無以譯其真。實際無言。非言緒無¶ 
以詮其實。是以龍宮法鏡。圓照匝於三千。鷲嶺元門。方廣¶ 
周於百億。師無師之智。必藉修多。學無學之宗。終資祗夜。¶ 
自金人感夢。寶偈方傳。貝葉靈文。北天之訓逾遠。貫華微¶ 
旨。西秦之譯更新。大乘小乘。逗根機而演教。半字滿字。逐¶ 
權實而相曉。叡唐御㝢。載叶昌期。代傳三聖。年將七十。舜¶ 
<pb:NFKB_QTW_p0097-05a>
河與定水俱清。堯燭與慈燈並照。緇衣西上。寧惟法顯之¶ 
流。白馬東來。豈直摩騰之輩。大宏釋教。諒屬茲辰。朕爰自¶ 
幼齡。歸心彼岸。務廣三明之路。思崇八正之門。往者夙搆¶ 
閔凶。遽違嚴蔭。近以孝誠無感。復背慈顏。露草之恨日深。¶ 
風樹之悲鎮切。凡是二親之所蓄用。兩京之所舊居。莫不¶ 
總結招提之宇。咸充無盡之藏。仍集京城大德等凡有十¶ 
人。共中天竺國三藏法師地婆訶羅。於西太原寺同譯經¶ 
論。法師等並業隣初地。道駕彌天。為佛法之棟梁。乃慧海¶ 
之舟檝。前後翻譯。凡有十部。以垂拱元年歲次大梁。月旅¶ 
<pb:NFKB_QTW_p0097-05b>
夷則。汗青方就。裝縹畢功。甘露之旨既深。大雲之喻方遠。¶ 
庶永垂沙劫。廣濟塵區。傳火之義自明。瀉瓶之辯逾潤。朕¶ 
以虛昧。欽承顧託。常願紹隆三寶。安大寶之鴻基。發揮八¶ 
聖。固先聖之丕業。所以四句微言。極提河之深致。一音妙¶ 
義。盡庵園之奧旨。擊大法鼓。響振於無閒。吹大法螺。聲通¶ 
於有頂。為闇室之明炬。實昏衢之慧月。菩提了義。其在茲¶ 
乎。部帙條流。列之於後。¶ 

** 大周新譯大方廣佛華嚴經序¶ 
:PROPERTIES:
:TITID: QTWTIT02992
:PERSID: QTWAUT0022
:END:

蓋聞造化權輿之首。天道未分。龜龍繫象之初。人文始著。¶ 

<pb:NFKB_QTW_p0097-06a>
雖萬八千歲同臨有截之區。七十二君詎識無邊之義。由¶ 
是人迷四忍。輪迴於六趣之中。家纏五蓋。沒溺於三途之¶ 
下。及夫鷲巖西峙。象駕東驅。慧日法王。超四大而高視。中¶ 
天調御。越十地以居尊。包括鐵圍。延促沙劫。其為體也。則¶ 
不生不滅。其為相也。則無去無來。念處正勤。三十七品為¶ 
其行。慈悲喜捨。四無量法運其心。方便之力難思。圓對之¶ 
機多緒。混太空而為量。豈算數之能窮。入纖芥之微區。匪¶ 
名言之可述。無得而稱者。其唯大覺歟。朕曩劫植因。叨承¶ 
佛記。金山降旨。大雲之偈先彰。玉扆披祥。寶雨之文後及。¶ 
<pb:NFKB_QTW_p0097-06b>
加以積善餘慶。俯集微躬。遂得地平天成。河清海晏。殊祥¶ 
絕瑞。既日至而月書。貝牒靈文。亦時臻而歲洽。踰海越漠。¶ 
獻賝之禮備焉。架險航深。重譯之詞罄矣。大方廣佛華嚴¶ 
經者。斯乃諸佛之密藏。如來之性海。視之者莫識其指歸。¶ 
挹之者罕測其涯際。有學無學。志絕窺覦。二乘三乘。寧希¶ 
聽受。最勝種智。莊嚴之跡既隆。普賢文殊。願行之因斯滿。¶ 
一句之內。包法界之無邊。一毫之中。置剎土而非隘。摩竭¶ 
陀國肇興妙會之緣。普光法堂爰敷寂滅之理。緬惟奧義。¶ 
譯在晉朝。時踰六代。年將四百。然一部之典。纔獲三萬餘¶ 
<pb:NFKB_QTW_p0097-07a>
言。唯啟半珠。未窺全寶。朕聞其梵本。先在于闐國中。遣使¶ 
奉迎。近方至此。既覩百千之妙頌。乃披十萬之正文。粵以¶ 
證聖元年歲次乙未。月旅姑洗。朔惟戊申。以其十四日辛¶ 
酉。於大徧空寺親受筆削。敬譯斯經。遂得甘露流津。預夢¶ 
庚申之夕。膏雨灑潤。後覃壬戌之辰。式開實相之門。還符¶ 
一味之澤。以聖歷二年歲次己亥十月壬午朔八日己丑¶ 
繕寫畢功。添性海之波瀾。廓法界之疆域。大乘頓教。普被¶ 
於無窮。方廣真詮。遐該於有識。豈謂後五百歲。忽奉金口¶ 
之言。娑婆界中。俄啟珠函之秘。所冀闡揚沙界。宣暢塵區。¶ 
<pb:NFKB_QTW_p0097-07b>
並兩曜而長懸。彌十方而永布。一窺寶偈。慶溢心靈。三復¶ 
幽宗。喜盈身意。雖則無說無示。理符不二之門。然因言顯¶ 
言。方闡大千之意。輒申鄙作。爰題序云。¶ 

** 三藏聖教序¶ 
:PROPERTIES:
:TITID: QTWTIT02993
:PERSID: QTWAUT0022
:END:

蓋聞大乘奧典。光祕賾於瓊編。三藏元樞。著靈文於寶偈。¶ 
斯乃牢籠繫象。演暢幽深。雖第一義空。名言之路雙絕。諸¶ 
法無相。聽說之理兼忘。然則發啟善根。實資開導。宏宣妙¶ 
旨。終寄顯揚。至若鹿野初開。儼尊容於常住。龍宮載闢。緘¶ 
舍利於將來。所以地涌全身。為證說經之兆。空懸寶殿。爰¶ 
<pb:NFKB_QTW_p0097-08a>
標闡法之徵。八萬四千。分布閻浮之境。三十六億。莊嚴平¶ 
等之居。敷演一音。則隨類而解。廣陳三句。則劫壽難窮。自¶ 
夜掩周星。宵通漢夢。玉毫流彩。式彰東漸之風。金口傳芳。¶ 
遂覩後秦之譯。修多祗夜之祕躅。因緣譬喻之要宗。授記¶ 
之與本生。方廣之與論議。雖立名差別。而究理不殊。同歸¶ 
實相之源。並湊涅槃之會。朕幼崇釋教。夙慕歸依。思欲運¶ 
六道於慈舟。迥超苦海。驅四生於彼岸。永離蓋纏。窮貝牒¶ 
之遺文。集蜂臺之祕籙。今於大福先寺翻譯院所更譯斯¶ 
經。所言入定不定印經者。此明退不退之心。前二後三。雖¶ 
<pb:NFKB_QTW_p0097-08b>
有遲速。如來設教。同趣菩提。既顯神咒之功。莊嚴最上。爰¶ 
述下生之記。說法度人。三藏法師義淨等。並緇俗之綱維。¶ 
紺坊之龍象。德包初地。道轥彌天。光我紹隆之基。更峻住¶ 
持之業。以久視元年歲次庚子五月五日繕寫畢功。重開¶ 
甘露之門。方布大雲之蔭。所冀芥城數極。鳥筆猶傳。拂石¶ 
年窮。樹經無泯。宏濟覃於百億。遷拔被於恒沙。部帙條流。¶ 
列之於左。¶ 

** 夏日遊石淙詩序¶ 
:PROPERTIES:
:TITID: QTWTIT02994
:PERSID: QTWAUT0022
:END:

若夫圓嶠方壺。涉滄波而靡際。金臺玉闕。陟縣圃而無階。¶ 

<pb:NFKB_QTW_p0097-09a>
唯聞山海之經。空覽神仙之記。爰有石淙者。即平樂㵎也。¶ 
爾其近接嵩嶺。俯屆箕峰。瞻少室兮若蓮。睇潁川兮如帶。¶ 
既而躡崎嶇之山徑。蔭蒙密之藤蘿。洶湧洪湍。落虛潭而¶ 
送響。高低翠壁。列幽㵎而開筵。密葉舒帷。屏梅氛而蕩燠。¶ 
䟽松引吹。清麥以含涼。就林藪而王心神。對煙霞而滌¶ 
塵累。森沈邱壑。即是桃源。淼漫平流。還浮竹箭。紉薜荔而¶ 
成帳。聳蓮石而如樓。洞口全開。溜千年之芳髓。山腰半坼。¶ 
吐十里之香粳。無煩崑閬之游。自然形勝之所。當使人題¶ 
綵翰。各寫瓊篇。庶無滯於幽栖。冀不孤於泉石。各題四韻。¶ 
<pb:NFKB_QTW_p0097-09b>
咸賦七言。¶ 

** 新譯大乘入楞伽經序¶ 
:PROPERTIES:
:TITID: QTWTIT02995
:PERSID: QTWAUT0022
:END:

蓋聞摩羅山頂。既最崇而最嚴。楞伽城中。實難往而難入。¶ 
先佛宏宣之地。曩聖修行之所。爰有城主。號羅婆那。乘宮¶ 
殿以謁尊顏。奏樂音而祈妙法。因鬘峯以表興。指藏海以¶ 
明宗。所言入楞伽經者。斯乃諸佛心量之元樞。羣經理窟¶ 
之妙鍵。廣喻幽旨。洞明深意。不生不滅。非有非無。絕去來¶ 
之二途。離斷常之雙執。以第一義諦。得最上妙珍。體諸法¶ 
之皆虛。知前境之如幻。混假名之分別。等生死於涅槃。大¶ 
<pb:NFKB_QTW_p0097-10a>
慧之問初承。法王之旨斯發。一百八義。應實相而離世閒。¶ 
三十九門。破邪見而宣正法。曉名相之並假。袪妄想之迷¶ 
衿。依正智以會如如。悟緣起而歸妙理。境風既息。識浪方¶ 
澄。三自性皆空。二無我俱泯。入如來之藏。遊解脫之門。原¶ 
此經文。來自西國。至若元嘉建號。跋陀之譯未宏。延昌紀¶ 
年。流支之義多舛。朕虔思付囑。情切紹隆。以久視元年歲¶ 
次庚子。林鐘紀律。炎帝司辰。於時避暑箕峯。觀風潁水。三¶ 
陽宮內。重出斯經。討三本之要詮。成七卷之了教。三藏沙¶ 
門于闐國僧實又難陀大德大福先寺僧復禮等。並名追¶ 
<pb:NFKB_QTW_p0097-10b>
安遠。德契騰蘭。襲龍樹之芳猷。探馬鳴之祕府。戒香與覺¶ 
花齊馥。意珠共性月同圓。故能了達沖微。發揮奧賾。以長¶ 
安四年正月十五日繕寫云畢。自惟菲薄。言謝珪璋。顧四¶ 
辯而多慙。瞻一乘而罔測。難違緇俗之請。強申翰墨之文。¶ 
詞拙理乖。彌增愧恧。伏以此經微妙。最為希有。所冀破重¶ 
昏之暗。傳燈之句不窮。演流注之功。湧泉之義無盡。題目¶ 
品次。列於後云。¶ 

** 臣軌序(軌一作範)¶ 

:PROPERTIES:
:TITID: QTWTIT02996
:PERSID: QTWAUT0022
:END:

蓋聞惟天著象。庶品同於照臨。惟地含章。羣生等於亭育。¶ 

<pb:NFKB_QTW_p0097-11a>
朕以庸昧。忝位坤元。思齊厚載之仁。式罄普覃之惠。迺中¶ 
迺外。思養之志靡殊。惟子惟臣。慈誘之情無隔。願申殫懇。¶ 
上翊紫機。爰洎衆僚。聿匡元化。伏以天皇明逾則哲。志切¶ 
旁求。簪裾總川岳之靈。珩珮聚星辰之秀。羣英莅職。衆彥¶ 
分司。足以廣扇淳風。長隆寶祚。但母之於子。慈愛特深。雖¶ 
復巳積忠良。猶且思垂勸勵。昔文伯既達。仍加喻軸之言。¶ 
孟軻巳賢。更益斷機之誨。良以情隆撫字。心欲助成。比者¶ 
太子及王。巳撰修身之訓。羣公列辟。未敷忠告之規。近以¶ 
暇辰。遊心文府。聊因煒管。用寫虛襟。故綴敘所聞。以為臣¶ 
<pb:NFKB_QTW_p0097-11b>
軌一部。想周朝之十亂。爰著十章。思殷室之兩臣。分為兩¶ 
卷。所以發揮德行。鎔範身心。為事上之軌模。作臣下之繩¶ 
準。若乃遐想[:#AS-92F9:⿰帛⿱丿糸]載。眇鑒前修。莫不元首居尊。股肱宣力。資¶ 
棟梁而成大厦。憑舟楫而濟巨川。唱和相依。同功共體。然¶ 
則君親既立。忠孝形焉。奉國奉家。率由之道寧二。事君事¶ 
父。資敬之途斯一。臣主之義。其至矣乎。休戚是均。可不深¶ 
鑒。夫麗容雖麗。猶待鏡以端形。明德雖明。終假言而榮行。¶ 
今故以茲所撰。普錫具僚。誠非筆削之工。貴申裨道之益。¶ 
何則。正言斯重。元珠比而尚輕。巽語為珍。蒼璧喻而非寶。¶ 

<pb:NFKB_QTW_p0097-12a>
是知贈人以財者。唯申即目之歡。贈人以言者。能致終身¶ 
之福。若使佩茲箴戒。同彼韋弦。修己必顧其規。立行每觀¶ 
其則。自然榮隨歲積。慶與時新。家將國而共安。下與上而¶ 
俱泰。察微之士。所宜三思。庶照鄙誠。敬終高德。凡諸章目。¶ 
列於後云。¶ 

** 乾陵述聖記¶ 
:PROPERTIES:
:TITID: QTWTIT02997
:PERSID: QTWAUT0022
:END:

朕聞陽耀陰凝。混元所以(闕二字)天覆地(闕十一字)高宗見之矣。¶ 
粵若稽古帝唐神(闕)俱為薙草之場。[:#AS-FBEF:●]口[:#AS-FBED:●]([:#AS-FEA7:●]¶ 
[:#AS-FBEC:●]木)[:#AS-FBF0:●]¶ 
[:#AS-FBEF:●]口[:#AS-FBED:●]([:#AS-FEA7:●]¶ 
[:#AS-FBEC:●]木)[:#AS-FBF0:●]齊萌。同變亂麻¶ 
之域。高祖神堯皇帝晦電凝禎。流虹降祉。鍾昊穹之眷命。¶ 
<pb:NFKB_QTW_p0097-12b>
(闕三字)之(闕二字)太宗文武聖皇帝資靈寶緯。挺睿金英。稟赤¶ 
帝於南宮。(闕)地而殪封狶。殲蝟結而殄鴟張。疇野裂而阪¶ 
泉震。白波靜而(闕)扆臨明臺而養正。坐衢室以居尊。宵衣¶ 
兢若厲之懷。旰食(闕三字)之(闕)高宗大帝焉爰初在孕。及乎¶ 
載誕。見龍登寢。其宵有夢象之符休(闕)大帝之懷紫翼錦¶ 
鱗。與常有異。排黼帷而莫懼。依繡(闕一字)而無(闕二字)聖后曰¶ 
烏為慈孝之鳥。復是太陽之精。天意若曰。此兒其以愛(闕)¶ 
化方流初涉藝門。生知自遠。若砥金之含彩。同瑩玉之開¶ 
(闕)不充行莫能正履。衣未嘗解帶。暨陰明落照。柔範韜儀。¶ 

<pb:NFKB_QTW_p0097-13a>
(闕)埋璽於相思殿前。因告天地明祇及山川羣望曰。當璽¶ 
而立(闕)在庭分陝聿諧其望。執金按道(闕一字)宛(闕一字)慕其¶ 
榮於是式降(闕)之計不謀同發一旦(闕一字)收是知殷憂以¶ 
啟聖明。多難以(闕)試之功文武斯極。又嘗監和御藥。手持¶ 
入進。屬太(闕)以惰職廢農基以觸圍驚仗天威震怒。立命¶ 
斬之。(闕)戈戰(闕一字)戎夏克清。獨有浿水虧風。丸山阻順。皇¶ 
赫斯怒。(闕)戰之氣(闕一字)居百步之中。大帝莫能自安。魂膽¶ 
飛(闕)而以遠涉之勞。時有不豫。令大帝總知軍國。閒日(闕)¶ 
太宗命大帝承旨玉階。即令敷暢(闕)¶ 
[:#AS-FBA8:●]太宗撫大帝頰而¶ 
<pb:NFKB_QTW_p0097-13b>
言曰。吾聞(闕)流(闕)集紫庭地含梧野之哀。山起祚宮(闕)之¶ 
物豈余(闕二字)而(闕二字)哉侍臣銜涕敦勸。扶而(闕)先忌則潛¶ 
泣累晨。澤奉遺圈。則凝哀永日。因(闕)之鏡歟好生惡煞之¶ 
(闕一字)財成有截。雨施雲行之惠。沐浴(闕)其源而春賞秋罰。¶ 
(闕二字)攀檻思聞逆耳之言。瞽說狂詞(闕)煥乎天文架丹(闕一¶ 
字)而首出矣。(闕一字)材兼運杖仁義以明威。(闕)官貽後昆而¶ 
作範。劉臺罷構。姬沼弗營。寶駟咸歸(闕)畜而(闕二字)皇之神¶ 
務焉。想空谷以載懷。望中林而式(闕)刑不怒而威。不言而¶ 
信。去罰寔由於一德。勝殘無(闕)凝甘(闕三字)而湛夜瑞萐薦¶ 
<pb:NFKB_QTW_p0097-14a>
搖風之影祥(闕)萬騎(闕二字)披月於云[:#AS-FBEF:●]山[:#AS-FBEC:●]¶ 
[:#AS-FEE6:●]
[:#AS-FBEC:●]山[:#AS-FBF0:●]轉星闉(闕)謀臣¶ 
若雨。猛將如雲。競獻九攻之能。爭(闕)九天偏將暫動戎麾¶ 
俄清十角(闕)逍遙而訪道。思窅眇以尋真。或轉斾蕭關。或¶ 
(闕)巳崩(闕三字)貞(闕二字)抱(闕一字)舄而凝哀捧遺弓而(闕)仁況¶ 
又神聖文武並(闕一字)諡今故因仍舊(闕)文(闕一字)之詞英豈¶ 
能(闕一字)聖海之遙源敘(闕)始(闕一字)敬養允副因心近者(闕一¶ 
字)遠之初塋兆(闕)自古聖皇。咸遵菲葬。穀林稽嶺。唯聞簡¶ 
素(闕)因天造無待人功。微將所習之書。以示不忘(闕)而(闕一¶ 
字)符隱翠柏而成象。石呈永固(闕)將歸上京。崩訴穹旻。志¶ 
<pb:NFKB_QTW_p0097-14b>
期攀(闕)易(闕一字)茹荼之恨(闕一字)盡唯思賛述。少慰抽摧。但¶ 
(闕)¶ 

** 織錦迴文記¶ 
:PROPERTIES:
:TITID: QTWTIT02998
:PERSID: QTWAUT0022
:END:

前秦苻堅時。秦州刺史扶風竇滔妻蘇氏。陳留令武功道¶ 
質第三女也。名蕙。字若蘭。識知精明。儀容秀麗。謙默自守。¶ 
不求顯揚。行年十六。歸於竇氏。滔甚敬之。然蘇性近於急。¶ 
頗傷嫉妬。滔字連波。右將軍子真之孫。朗之第二子也。風¶ 
神秀偉。該通經史。允文允武。時論高之。苻堅委以心膂之¶ 
任。備歷顯職。皆有政聞。遷秦州刺史。以忤旨謫戍燉煌。會¶ 
<pb:NFKB_QTW_p0097-15a>
堅寇晉襄陽慮有危逼。藉滔才略。乃拜安南將軍。留鎮襄¶ 
陽焉。初滔有寵姬趙陽臺。歌舞之妙。無出其右。滔置之別¶ 
所。蘇氏知之。求而獲焉。苦加捶辱。滔深以為憾。陽臺又專¶ 
形蘇氏之短。諂毀交至。滔益忿焉。蘇氏時年二十一。及滔¶ 
將鎮襄陽。邀其同往。蘇氏忿之。不與偕行。滔遂攜陽臺之¶ 
任。斷其音問。蘇氏悔恨自傷。因織錦迴文。五綵相宣。瑩心¶ 
耀目。其錦縱橫八寸。題詩二百餘首。計八百餘言。縱橫反¶ 
覆。皆成章句。其文點畫無缺。才情之妙。超今邁古。名曰璇¶ 
璣圖。然讀者不能盡通。蘇氏笑而謂人曰。徘徊宛轉。自成¶ 
<pb:NFKB_QTW_p0097-15b>
文章。非我佳人。莫之能解。遂發蒼頭。齎致襄陽焉。滔省覽¶ 
錦字。感其妙絕。因送陽臺之關中。而具車徒盛禮。邀迎蘇¶ 
氏。歸於漢南。恩好愈重。蘇氏著文詞五千餘言。屬隋季喪¶ 
亂。文字散落。追求不獲。而錦字迴文。盛見傳寫。是近代閨¶ 
怨之宗。旨屬文士。咸龜鏡焉。朕聽政之暇。留心墳典。散帙¶ 
之次。偶見斯圖。因述若蘭之才。復美連波之悔過。遂製此¶ 
記。聊以示將來也。如意元年五月一日。大周天冊金輪皇¶ 
帝御製。¶ 

