#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0244-23a> 
#+PROPERTY: JUAN 0245
欽定全唐文卷二百四十五¶ 

<pb:NFKB_QTW_p0245-01a>
　李嶠(四)¶ 

** 為武嗣宗讓干牛將軍表¶ 
:PROPERTIES:
:TITID: QTWTIT05578
:PERSID: QTWAUT0388
:END:

臣嗣宗言。臣學藝無稱。才德兼闕。幸延慈蔭。遂歷通班。花萼同榮。依上林而發彩。鶺鴒交賀。仰大厦而相歡。恩比邱山。效微塵露。叨榮席寵。荷愧承羞。臣嗣宗中謝。臣嗣宗夙奉皇明。巳忝銜珠之秩。兄懿宗近承天澤。又當執金之位。弟兄齊列。伯仲分曹。咸典禁戎。並參宸衞。匪惟官崇祿厚。思滿盈而增憂。固亦秉勢操權。顧章程而自惕。況臣素抱愚拙。更纏疴恙。牽羸引憊。竊位妨賢。內懷尸素之慙。外負朝廷之謗。豈可以多塵聖化。久累能官。伏乞收迹丹墀。歸骸素里。庇堯雲之光彩。浴舜海之波瀾。柳蔚桃濃。聽南鄰之鍾磬。茅舒桂滿。陪北闕之[:#AS-9BD1:⿱竹替]纓。飡厚渥而忘饑。樂太平而愈疾。則涵養之德。聸大造而斯宏。靦冒之譏。在微臣而知免。輒陳固陋。輕黷威嚴。授紙彈毫。驚魂悚魄。臣嗣宗誠惶誠恐頓首頓首死罪死罪。謹言。¶ 

** 為武攸宜讓揚州都督府長史表¶ 
:PROPERTIES:
:TITID: QTWTIT05579
:PERSID: QTWAUT0388
:END:

臣某言。伏奉恩制。以臣為揚州大都督府長史。光寵載臨。¶ 

<pb:NFKB_QTW_p0245-02a>

震悸交集。臣某誠惶誠恐頓首頓首死罪死罪。臣蒙蔽有素。非陶染所移。磨礪無成。豈鑽仰能及。斯並久塵聖鑒。不逮更伸愚款。陛下降猶子之愛。忘具臣之譏。乘以軒車。佩以璽綬。射榮席寵。瞻歲月而徒深。結課疇庸。在涓埃而莫取。何曾不外慙赤紱。內負素飡。是以前布腹心。辭禁衞之重。後竭誠懇。歸殿省之榮。豈欲娛志養高。實願遺身體國。不謂聖情重疊。恩旨綢繆。更錫隆章。重紆顯命。刷燕雀之毛羽。求其奮飛。飾駑駘之銜轡。徵其滅沒。雖願盡智力。而終難勉強。陛下宵衣待旦。仄席思賢。必欲無曠庶官。克諧共理。臣智慙一割。政乏四科。豈足以恭副虛求。宏宣美績。況三楚舊壤。一都之會。永言作鎮。匪易其人。伏願遵尚德之彞躅。杜推恩之妄舉。以公滅私。才授職。則武皇得士。不慙於曩歲。文王能官。復在於茲日。無任慙悚之至。謹詣朝堂奉表以聞。臣所讓人。具如別狀。¶ 

** 為道士馮道力讓官表¶ 
:PROPERTIES:
:TITID: QTWTIT05580
:PERSID: QTWAUT0388
:END:

臣道力言。臣叨緣幸會。謬奉渥恩。隨[:#AS-9BD1:⿱竹替]笏之九班。列山河之三土。王言如綍。敢不欽承。人好惟星。願披誠款。道力本厭囂滓。夙躭閑曠。潛形草澤。不將皐鶴。並聞浪性雲霞。惟¶ 
<pb:NFKB_QTW_p0245-03a>
慕海鷗相狎。十步徒歡於飲啄。一官匪尚於榮華。幸屬聖期。謬迴天獎。承軒冕之賜。列是樊籠。踐繩墨之途。更成維縶。尺鷃但慙於鍾鼓。鶢鶋空費於牲牢。故欲瀝膽輸肝。披誠進款。倘蒙却收匪服。改命如絲。不以尸曠之交。免其負乘之責。則物情輿論。誰不謂宜。如將衆例難違。微功必敘。仍優附鳳之賞。遂假濡鵜之衣。則望賜以官名。還其道服。仲虞懷八座之祿。未入朝廷。之推列五等之封。尚居山藪。所冀資此俸秩。永修齊供。庶玉清垂貺。增寶祚於三元。金籙開祥。固珍圖於萬劫。上隆紫極之統。下遂清溪之遊。在於微生。實為幸甚。道力昨巳陳請。未蒙處分。重此干祈。伏增戰越。道力誠惶誠恐頓首頓首死罪死罪。謹言。¶ 

** 代公主讓起新宅表¶ 
:PROPERTIES:
:TITID: QTWTIT05581
:PERSID: QTWAUT0388
:END:

臣妾言。伏承聖慈。以妾居處褊狹。欲開拓宅北。更起新第。恭聞睿旨。不勝慚惕。陛下骨肉之愛。天至而溟深。敦敘之風。日隆而月厚。乃復推心連萼。結念同胞。方欲廣沁水之庭除。增常山之版築。雖殊恩曲獎。惠澤實浸於肌膚。而妨公害私。謗訕恐盈於道路。況臣妾承靈天妹。藉寵王姬。輿服亞於椒宮。土田方於茅社。甲第之當衢向術。並列三區。¶ 

<pb:NFKB_QTW_p0245-04a>

別廬之帶水連山。將盈萬畝。深埒則可乘騏驥。高樓則惟待鳳凰。常憂瞰室之易災。實懼滿堂之難守。寧可更求輪奐。別構崇深。擾閭里之甿黎。傾國家之府藏。且鬼神所福。常矜於缺隅。賢聖垂箴。必誡於豐屋。孫叔辭良沃之土。晏嬰求湫隘之居。妾雖愚蒙。頗聞訓典。實願歸師老氏。以止足自防。仰慕周公。將逸豫為戒。但希安分於容膝。非敢攀榮於潤身。且坊為要衝。地當貴里。畝賃二三十貫。居人四五百家。奪其近市之門閭。生其破家之怨讟。雖下人之不語。豈愚妾之能安。又妾之平生。每存捨施。屈身濟物。心所願為。益己害人。情豈能處。今麥苗雖盛。穀價未豐。家少糧儲。人多菜色。但可勸耕耘之業。未宜興土木之功。伏乞俯察愚誠。傍詢衆望。體東作之尤要。知西第之非急。收茲霈澤。惠被黎蒸。則天下蒼生。孰不欣幸。無任悾款屏營之至。謹遣某官詣朝堂奉表陳請以聞。謹言。¶ 

** 為公主辭家人畜產官給料表¶ 
:PROPERTIES:
:TITID: QTWTIT05582
:PERSID: QTWAUT0388
:END:

臣妾等言。妾聞賢相防微。杜盈門之車騎。通人酌損。忌滿堂之金王。尚子平之讀易。富不如貧。孔宣父之立言。奢也寧儉。永言故實。此為明鑒。妾等並承靈坤載。荷蔭中樞。或¶ 
<pb:NFKB_QTW_p0245-05a>
天妹申慈。忝扶桑之瑞萼。或王姬藉寵。竊襛李之奇秀。開沁水之園苑。賜常山之湯沐。牓懸金字。分衢離巽之宮。路夾銀河。並列星辰之位。通祕籍於龍廷之內。枉仙輿於鳳樓之下。殊私曲獎。以日而繫年。縟禮崇徽。夸今而邁昔。兼復別隆朝旨。猥存家務。輿臺供隷之衣食。棧[:#AS-92F3:⿸广既]豢牢之秣養。並迴中府。俱出大農。聚終歲之儲。但憑絲紱。供闔門之費。不煩機杼。仰祗鴻澤。退省微躬。生以地高。徒竊雲霄之幸。寵非德進。曾微纖芥之勞。何義而虛受渥恩。何功而謬延賞賜。是用每積慙悚。常憂顛沛。敢忘周公逸豫之誡。深念老氏止足之言。乞留聖慈。俯鑒愚懇。使榮無過㥏。滿不至溢。國邑田租之常料。既巳豐殷。馬牛陪隸之雜供。並希停減。庶得無耗府實。稍清朝謗。長轂遠馭。不逢於致寇之人。高門洞開。無怯於害盈之鬼。不任兢悚愧懼之至。謹遣某官詣朝堂奉表陳請以聞。¶ 

** 為裴駙馬讓官與父表¶ 
:PROPERTIES:
:TITID: QTWTIT05583
:PERSID: QTWAUT0388
:END:

臣某言。臣聞善則歸君。臣之報主。功推於父。子所榮親。臣本愚賤。幸承門閥。擢自弱齡。得尚公主。耀宗榮黨。何巳七(疑)十年。成名效能。曾未之有得。是以昧死旒扆。陳情控告。¶ 

<pb:NFKB_QTW_p0245-06a>

臣某中謝。臣聞隱情而言不吐者。事君之罪人。心孝而迹未行者。事親之逆子。臣擢自泥滓。起登上第。受國之寵。負親之恩。情所隱而言未吐者。敢奏於今日。臣門閥少薄。冒因遺緒。父叔昆弟。忝列朝班。惟臣一身。特拜都尉。然駙馬之位。因天所封。寺卿之階。何功受賞。富過宗祖。榮過棠棣。無德而祿。將何以堪。臣父正議大夫前太子少詹事臣居士。夙預周行。早規陳力。頃以天波溥洽。許順懸車。然朝命先霑。巳三十載。累年効職。復十數遷。金紫末階。爰從致仕。桑榆尚早。實願榮班。臣亦何人。獨多勳賞。臣聞父子罪不相及。而官獨踰於父。雖爵因天假。不限高卑。而官入私門。自多伊愧。每用責躬晨省。靦面朝端。臣子之情。祗所不忍。伏乞以臣在身三品并見在進讓。臣父本品降賜於臣。貴得秩祿相次承寵。朝聞夕死。實所甘心。伏願陛下容臣恭讓。允臣愚懇。非直聖朝高孝理之風。抑亦微臣盡為子之道。¶ 

** 為朝集使絳州刺史孔禎等進大酺詩表¶ 
:PROPERTIES:
:TITID: QTWTIT05584
:PERSID: QTWAUT0388
:END:

臣禎等言。臣聞謠誦必採。而風俗可觀。舞咏既陳。而德音不泯。伏惟金輪聖神皇帝陛下金口屈道。璿樞正辰。慶徽¶ 
<pb:NFKB_QTW_p0245-07a>
號於法宮。撫懷生於淨國。元猷再闡。紫極重光。天地合德而同休。黎氓改視而易聽。萬方欣戴。百寮抃舞。臣等備列下藩。豫承大慶。三年入計。行趨玉帛之禮。五日賜酺。即奏雲天之宴。覩光靈之赫奕。接恩貺之綢繆。酬報何階。空誓心而銘骨。嗟嘆不足。遂抽毫而授。非效狂而貢斐。實有感而求音。同盍各於二三。冀揄揚於萬一。并題序引。式光鴻造。雖戴天辯日。誠不窺於兩童。而講德陳詩。庶無慙於四子。不量踈野。輕敢薦聞。繕寫畢功。進上如別。擊轅之陋。輒簉響於雲門。化草之微。遂馳光於日谷。旋顧庸鄙。追增悚汗。臣禎等無任云云。¶ 

** 為鳳閣侍郎王方慶進書法表¶ 
:PROPERTIES:
:TITID: QTWTIT05585
:PERSID: QTWAUT0388
:END:

臣某言。奉墨勅。令臣家所有書法。並將進來。但臣家書法。屬隋季亂離。並多墜失。臣十代再從伯祖羲之書。先有四十餘紙。貞觀十二年。太宗文武皇帝購求遺跡。臣亡父先臣私直並將奉進。一不敢留。今之所存。惟有一卷。并臣十一代祖導巳下書一帙十卷。謹隨狀進上。但臣弓冶不嗣。堂構缺然。雖奉納楹。多逢壞壁。亡失之外。所餘無幾。私珍緹襲。方遺子孫。不謂兩曜迴光。九霄俯聽。曲延採拾。遂登¶ 
<pb:NFKB_QTW_p0245-08a>
旒扆。使千載遺寶。重增於光價。九泉深隧。更奉於恩渥。寵被私門。榮霑異代。懷恩慕遠。感佩兼深。臣方慶誠惶誠恐頓首頓首死罪死罪。謹言。¶ 

** 為鳳閣侍郎王方慶進南齊臨軒圖表¶ 
:PROPERTIES:
:TITID: QTWTIT05586
:PERSID: QTWAUT0388
:END:

臣某言。臣家有齊帝臨軒圖。是南齊袁倩下手所畫。私門傳寶。以為妙絕。伏惟聖情兼尚。睿鑒旁周。稽古軼於虞聰。幽求過於魏覽。萬幾多暇。百代可知。或厭遊娛。儻存觀省。臣暮年多幸。得奉休明。竊謂珍奇。無容隱默。近從京宅取到。不獲早以上聞。今謹詣闕隨狀奉進。輕塵旒扆。伏用慙惶屏營之至。¶ 

** 為杭州刺史崔元將獻綠毛龜表¶ 
:PROPERTIES:
:TITID: QTWTIT05587
:PERSID: QTWAUT0388
:END:

臣某言。臣聞五氣殊方。元龜列於元武。四靈異稟。神蔡遊於紫泉。用能藏往知來。發祥祚聖。大禹之永終天祿。文薦九疇。隆姬之乃命帝庭。兆成三吉。永言秘寶。錄存縑。伏惟金輪聖神皇帝陛下蘊靈沙劫。屈道璿樞。推正覺而御彞倫。宏大悲而撫㣥俗。雲行雨施之澤。下漏三泉。春生夏長之仁。曲成萬物。恩洎草木。惠覃飛走。天澤感氣而延和。神靈應德而呈瑞。伏見所部錢塘縣人聶幹。於市內水中¶ 
<pb:NFKB_QTW_p0245-09a>
獲毛龜一枚。修尾長頭。元甲綠毳。名掩於楚宗。狀奇於靈繹。雖六眸在首。未足尚其禎祥。五色成文。詎能齊其詭異。伏叢蓍而自久。下芳蓮而暫出。美兼曠代。休踰㣥祉。謹案孫氏瑞應圖曰。王者德澤湛潰。漁獵從時。則靈龜出。禮含文嘉曰。內外之制。各得其宜。則山澤出靈龜。陛下解網收[:#AS-8DB8:●]。宏天地之大德。創制改物。窮帝王之能事。宜其膺受冥貺。克享珍符。且益有十朋。表賢才之入用。壽踰千祀。彰聖歷之無疆。嘉祉不召而自臻。乾象無祈而潛應。臣謬當重寄。親奉洪庥。靈異爰臻。既駭於常觀。抃舞胥屬。實兼於恒品。無任慶躍之至。¶ 

** 為司農卿宗晉卿進赤觜山鵲表¶ 
:PROPERTIES:
:TITID: QTWTIT05588
:PERSID: QTWAUT0388
:END:

臣晉卿言。昨於宿羽亭子園內。捉得赤觜山鵲一枚。其鳥有三足。中足有五指。近人相託。爪上有毛。儀觀非常。精彩特異。雖貌在禽類。而名高羽族。鮮毛孕碧。勁觜含丹。三足呈休。與黔烏而比孝。五指為瑞。共白麟而同德。填河未足方其美。繞樹無以儷其珍。故使綠衣翠襟。羞言辯惠。藻翰錦臆。憚稱奇偉。將明天子之德。遂入虞人之羅。自非睿感潛通。禎符顯應。豈能殊祥畢湊。異物咸臻。曠千古而難逢。¶ 

<pb:NFKB_QTW_p0245-10a>

超百王而獨異。臣謬參簪笏。忝列葭莩。抃躍之情。實倍恒品。無任喜慶之至。謹奉表稱賀以聞。其山鵲謹隨表同進。¶ 

** 為鳳閣李侍郎進瑞牛蒙賜馬表¶ 
:PROPERTIES:
:TITID: QTWTIT05589
:PERSID: QTWAUT0388
:END:

臣某言。臣昨輕率愚下。進瑞牛一頭。今蒙恩賜良馬一匹。伏惟陛下道超萬古。化穆三神。故得天壤薦成。幽明歸奉。植物動類。變形質而呈休。羽族毛㣥。革音容而表貺。萬為盈數。化成於大武之元。[:#AS-FE7E:●]¶ 
[:#AS-FBED:●]白者粹文。煥炳於純離之畜。斯乃自天靈命。曠代殊祥。實上聖之元符。在微臣而何力。猥蒙宸獎。曲被皇慈。移滅沒於帝閑。降權奇於御皁。漢宮流赭。遂出於玉臺。軒后飛黃。俯迴於馳道。豈直衣冠同羨。固亦妻子相驚。臣亦何人。冒斯殊寵。惟當附茲驥尾。希自勵於疲駑。託此龍媒。庶長承於驅策。無任悚戴之至。謹奉表陳謝以聞。¶ 

** 為鳳閣侍郎李元素進冬椹表¶ 
:PROPERTIES:
:TITID: QTWTIT05590
:PERSID: QTWAUT0388
:END:

臣某言。聞京兆萬年縣大寧坊宅內。有桑樹一株。暮秋生子。初冬椹熟。今謹取得。專輒進奉。伏惟陛下惠覃區宇。仁洎草木。故得神蠶之樹。發秀於寒露之辰。帝女之林。結實於繁霜之下。出於萬年之界。彰一人萬歲之符。生自大寧¶ 
<pb:NFKB_QTW_p0245-11a>
之坊。表㣥生大安之慶。鴟鴞巳革。見夷貊之懷音。絲蠒行豐。知府藏之逾實。殊禎荐委。絕貺仍臻。凡在含生。孰不欣慶。無任抃躍之至。謹奉表陳賀以聞。¶ 

** 為絳州刺史孔禎等上獻食表¶ 
:PROPERTIES:
:TITID: QTWTIT05591
:PERSID: QTWAUT0388
:END:

臣禎等言。臣聞式宴為歡。易著需雲之象。晞陽展敬。詩有湛露之歌。伏惟金輪聖神皇帝陛下功掩大千。化高明一。憑五乘而馭㣥品。秉六度而宏萬機。俯順人心。仰膺佛記。尊名大號。與日月而齊光。凱澤歡酺。共雷雨而俱作。舞詠溢於三界。聲名殷乎四天。臣等備守外藩。幸欣入計。聸衢路而躑躅。望闕庭而悚躍。歡情未展。空思側弁之娛。聖造不貲。仍賜合醵之禮。三元告始。萬品惟新。陽進而君道載昌。景延而聖壽彌固。具寮稱賀。率土同欣。願申在藻之心。輒效獻芹之志。謹上禮食五十轝。具如別狀。和殊九沸。美異八珍。有慙殷鼎之滋。豈益堯廚之膳。輕薦蔬菲。追增悚怍。臣禎等誠惶誠恐。¶ 

** 為納言姚璹等上禮食表¶ 
:PROPERTIES:
:TITID: QTWTIT05592
:PERSID: QTWAUT0388
:END:

臣某等言。伏以壇場既畢。文物惟新。寰區被雷雨之恩。宴樂動雲天之曲。元髫黃髮。式舞遍於康衢。車馬衣冠。追賞¶ 
<pb:NFKB_QTW_p0245-12a>
窮於勝境。聸鳳闈而列鼎。抗龜浦而開筵。風光滿佳麗之城。煙霧上神仙之閣。傾罍倒斚。盡百辟之歡娛。伏檻憑軒。延九霄之眺矚。五日開十旬之賞。千齡逢萬歲之期。固以慶軼朝門。抃深天造。無任喜躍之至。謹上禮食若干轝。不恥獻芹之陋。方期在藻之歡。旋顧單菲。追增悚怍。¶ 

** 為武攸暨上禮食表¶ 
:PROPERTIES:
:TITID: QTWTIT05593
:PERSID: QTWAUT0388
:END:

臣某言。伏惟陛下至德動天。深仁被物。光輝格乎上下。神化行乎中外。故能使明祇叶賛。景貺駢臻。承靈命於九元。錫禎圖於萬祀。高秋在律。重九御辰。陳法駕而展皇儀。升紫壇而奠蒼璧。欽告類之典。盡祗敬之容。咸秩㣥神。允釐百福。然後玉鑾回軫。金鈸戒塗。發雷雨之恩私。展雲天之宴樂。百寮[:#AS-9BD1:⿱竹替]笏。承愷悌而沐沈濳。四海氓黎。欣復除而荷優貸。瑤圖載永。鼎命維新。抃舞同於十方。歡娛邁於千古。臣謬當維翰。忝屬葭莩。敢申慶躍之情。願奉宴私之澤。謹上禮食若干轝。野人何識。徒致誠於獻芹。天獎曲成。倘俯歡於在藻。無任區區之至。謹昧死奉表以聞。臣誠歡誠喜頓首頓首。謹言。¶ 

** 為武攸寧辭奪禮表¶ 
:PROPERTIES:
:TITID: QTWTIT05594
:PERSID: QTWAUT0388
:END:

<pb:NFKB_QTW_p0245-13a>

臣攸寧言。伏奉恩制起臣為春官尚書。曲降芝泥。俯收草土。承命哀震。扣心號絕。臣攸寧誠惶誠恐頓首頓首死罪死罪。誠孝莫紀。咎殃所鍾。過隙永辭。倚閭奚望。不自灰滅。偷視光陰。尚何心靈。得齒人類。陛下愛結敦敘。慈深宴逸。免之苫塊。錫以衣[:#AS-9BD1:⿱竹替]。葭莩之恩。飲澤誠厚。荼蓼之戚。胡顏以寬。況天地同節。宗伯是經。尊卑共儀。達喪有典。使臣外掌邦禮。內虧庭訓。何以奉宣名教。克弭訕謗。臣之愚蒙。夙夜揆鑒。平居疇日。廢職曠官。況識亂匪莪。情荒植柏。寧可儀刑八座。損益萬機。虛玷元猷。上穢清鑒。伏冀哀其窮懇。惠以至德。用伸犬馬之願。獲遂烏鳥之情。則地義所宏。彌文於永錫。人倫所詠。實光於孝理。無任荒迫之至。謹奉表陳請以聞。臣攸寧誠惶誠恐頓首頓首。¶ 

** 百官請不從靈駕表¶ 
:PROPERTIES:
:TITID: QTWTIT05595
:PERSID: QTWAUT0388
:END:

臣嶠等言。伏以靈駕遵途。聖恩攀從。國計非便。㣥臣不安。冒昧上祈。未蒙哀允。跪對還旨。載深惶惕。臣嶠等中謝。臣聞古者天子。上法天心。不極私情違衆欲。以順人理國為孝。以克已制心為禮。是故凡聖異禮。公私殊制。私心獨展。凡人之孝也。萬姓咸若。聖人之孝也。陛下行堯禹之事。以¶ 
<pb:NFKB_QTW_p0245-14a>
萬姓為心。柰何守曾閔之節。懷獨展之願。臣等囂囂。竊所未曉。且永淳巳後。關輔流散。近適旋定。人猶未足。今山陵起築。役徒惣萃。彌春涉夏。為費宏多。若陛下此行。㣥司畢從。於人取給。臣實難之。水旱小[:#AS-8FBB:●]。農慮非淺。東都則水漕淮海。易資鹽轂之蓄。陸走幽并。近壓戎夷之便。朝命新復。人望安在。宜應靜鎮。未可移動。陛下若俯順㣥願。留撫都人。則其安如此。若不勝私情。攀奉靈駕。則其慮如彼。況扈從兵馬。既不豫集。行宮廩蓄。又未先備。發期俯邇。支計闕然。倉卒敦迫。必不敢辦。若待陵寢安厝。霜露終感。三農歲稔。萬乘時巡。奉郊廟以展虔。聸日月其何遠。今固將抒私戀。棄㣥言。忘人力。蔑國用。此實非陛下安集新業之故。亦非先后憐憫遺人之意。且朝廷故事。典章猶在。獻陵追遠。太宗不至於三元。昭陵上遷。高宗不至於九嵕。豈先帝私懷不堪故事。㣥臣公議之所奪也。伏願仰遵舊訓。顧定新基。屈至情而順㣥心。抑小節而成大孝。使軍國長算。函洛皆安。邦甸窮人。賦斂少減。萬姓翹望。實深至願。百寮結誠。期於死請。無任悲迫之至。謹詣朝堂奉表固請以聞。¶ 

** 請車駕還洛表¶ 
:PROPERTIES:
:TITID: QTWTIT05596
:PERSID: QTWAUT0388
:END:

<pb:NFKB_QTW_p0245-15a>

臣嶠等言。臣聞天下皆春。而燕谷有析(一作祈)暄之律。日中並照。而彭澤有隨陽之禽。豈非承光飲和。仰德延慶。深於戀者。其往若不親。渴於求者。其來如不足。以圭表既宅。關河馳怨思之誠。鑾和未巡。樊鄧切謳歌之慕。帝車北指。宸駕西臨。槐檀聿歷於四時。綪茷猶淹乎八水。耆老延頸。[:#AS-9BD1:⿱竹替]裾企望。戴天有分。徒嗟京兆之遙。捧日無階。竊恨長安之遠。臣嶠等中謝。伏以載祀七百。卜年非豐鎬之地。乘時九五。啟聖由瀍洛之鄉。所以受龍圖龜書。所以朝雨師河伯。叶祥符於讖籙。採謀議於人鬼。萬靈幽賛。百物阜昌。是曰天地之心。實興帝王之祚。方使四夷為守。西賓屈無外之談。六合為家。東土壯居中之業。況復圓丘方澤。神祇之兆域以安。複廟重檐。昭穆之尊卑既敘。定社而立稷。建邦而設都。是萬年長王之郊。誠億載不遷之宇。寧可久曠中壤。即安偏據。詠山河於漢舊。訪宮室於秦餘。五載時巡。曾無告至之禮。四方述職。仍以不均之患。臣等庸愚。竊所未達。今三秋告稔。萬寶巳成。陰陽所和。稼穡徧茂。却連澤潞汾曲敘廟(疑)荊揚海隅。萬庾同殷。千箱並詠。禾萌九穗。未曰休祥。穀石五錢。詎名豐穰。加以舟車並湊。水陸交衝。物產¶ 
<pb:NFKB_QTW_p0245-16a>
尤多。觀聽胥悅。衆庶有來蘇之冀。神靈翹望幸之心。伏願陛下俯察氓謠。仰祗天意。因銅省(疑)之稔歲。命玉鑾之仙軫。涓時擇日。屯萬騎而出函秦。省俗觀風。撫四人而還鞏洛。逍遙乎九阿之阻。容與乎八表之路。迴輿駐蹕。觀十月之圃場。闢纊凝旒。問百年之疾苦。然後歸格。造乎九廟明堂。衆星拱列。長居辰極之尊。萬㝢駿驅。載詠朝宗之府。光輝將日月齊殷。德澤與江河比潤。致乾坤之景福。盡億兆之歡心。凡在人祇。孰不欣幸。臣等限以所守。不獲親詣闕庭。無任區區之誠。謹附洛州奏事使朝議郎行洛州司兵參軍盧正言奉表陳請以聞。¶ 

** 為王及善請致仕表¶ 
:PROPERTIES:
:TITID: QTWTIT05597
:PERSID: QTWAUT0388
:END:

臣及善言。臣愚款頻薦。心隨言盡。而睿旨彌隆。禮以恩酬。固辭則成命有廢。勉進則私情不堪。惟此憂惶。坐交冰炭。臣及善中謝。臣志均駑馬。知眷戀於軒櫪。生比瘣木。懼零落於風霜。思十駕之驅馳。迫四時之代序。辭稻粱之惠。寧是宿心。乞桑榆之年。但緣量力。昔者主父未達。常健羨於陳鼎。孔某遭難。每殷勤於執鞭。或排擯於中朝。乍栖遲於列國。況臣叨恩竊幸。非待營求。尸祿効官。不假才藝。獲當¶ 
<pb:NFKB_QTW_p0245-17a>
年之榮貴。無曩世之艱虞。豈應輕物傲時。薄優游之寵官。陳辭抗䟽。循耿介之名節。直以頹齡向盡。衰疹踰加。二首六身。甲子催其歲月。百骸九竅。寒溫煎其骨髓。無仙童之却老。有災豎之侵年。志力昏沈。精神耗竭。心巳迷於方寸。目久暗於元黃。鳩杖扶危。且猶不逮。鵷池養望。孰云非罪。竊畏衆多之口。顧思庸短之累。昔之少壯。猶不如人。今也耄期。詎堪經國。是用披肝蹐地。拜手祈天。方登月制之辰。庶免夜行之咎。言非飾請。理實誠陳。陛下厚眷殊私。尚留陪於[:#AS-9BD1:⿱竹替]屨。老臣餘喘微息。終絕望於軒墀。空荷不貲之恩。實無自強之地。伏望俯矜疲劣。微賜含容。免其折鼎之憂。假以懸車之樂。倘殘骸未擯。尚齒不遺。猶望俎豆几筵。接虞庠之庶老。歲時朔望。陪周行之末班。更得拜奉官闈。聸覩日月。則生涯兼足。死將不朽。伏蝸廬而獻款。仰龍闕而翹魂。心往形留。授增欷。無任拙疾衰老戀慕屏營之誠。謹遣息清廟臺主簿溫重詣朝堂奉表陳情以聞。¶ 

** 為皇太子請加相王封邑表¶ 
:PROPERTIES:
:TITID: QTWTIT05598
:PERSID: QTWAUT0388
:END:

臣某言。臣以相王旦發彩璿萼。承流寶派。雖班彞錫瑞。既同於伯叔之封。而食菜苴茅。不逮於子男之國。敢緣敦敘¶ 
<pb:NFKB_QTW_p0245-18a>
之義。輒獻由衷之誠。而葵藿傾心。徒希皇矣之鑒。雲霄絕望。不流霈然之澤。惝恍如失。徘徊增佇。臣某誠惶誠恐頓首頓首死罪死罪。臣聞命以車服。錫之土田。實將共安邦家。永固宗祏。炎漢之開藩樹屏。廛閈七十城。隆姬之書社建侯。封疆四百里。故知業隆者基大。本盛者末豐。涯涘濶而潤澤深。枝條繁而庇蔭遠。伏惟皇帝陛下握河開歷。截海凝圖。化[:#AS-92F9:⿰帛⿱丿糸]於商夏之朝。地廣於唐虞之域。裁舊典之損益。補前王之闕漏。萬官咸事。百度以貞。雖穆穆之風。具宣於政理。而親親之道。或廢於挹謙。至今骨肉禮薄。藩維業曠。曲阜之特高才藝。仍減附庸。平臺之深篤孝慈。僅留湯沐。徽章空列於五等。祿秩不踰於九命。曦舒兼曜之德。久被於寰中。雲雨曲成之恩。翻遺於膝上。異強幹弱枝之道。違先親後踈之意。非所以上宗王室。下睦帝姻。況天垂後星。承髮膚者蓋尠。卦膺習坎。奉晨昏者非衆。荷圓穹之寶覆。藉厚載之珍腴。若令寵數不加。等威無辨。便是卑萬乘之尊蔭。闕四海之遐聸。蠻貊荒陬。猶知不可。衣纓士庶。孰謂其宜。伏念天倫。深惟國體。情實存於天道。理不涉於私求。伏願曲降聖慈。俯收愚懇。愜久遠之大義。抑沖撝之小¶ 
<pb:NFKB_QTW_p0245-19a>
節。疇咨故實。申命有司。劃以山川。優其井賦。剖符開國。依希魯衞之親。盤石居宗。髣髴應韓之躅。明鳲鳩均養之惠。慰鶺鴒同氣之心。使麟趾式安。犬牙愈固。則洪恩所被。允及於萬方。靈貺所覃。豈惟於九族。無任悃款屏營之至。謹遣某官某奉表陳請以聞。¶ 

** 為太平公主請住山陵轉一切經表¶ 
:PROPERTIES:
:TITID: QTWTIT05599
:PERSID: QTWAUT0388
:END:

妾某言。妾生涯有緣。仰繫皇極。孝行無感。上傾乾蔭。號天罔極。扣地不追。集蓼崩心。茹荼泣血。自攅開東洛。紼下西秦。氣朔遄移。光靈浸遠。怨晨昏之易隔。悲節敘之難留。舉目摧傷。觸途殞裂。今橋山巳祔。灤水還封。二曜停臨。九天絕仰。慟遺弓於此日。思稅駕其何年。追想平居。永惟曩載。粵自襁褓。迄於成立。鍾慈結愛。殆欲蒙攜於掌中。色承顏。何嘗暫離於膝下。方倚南山之固。長承北極之尊。豈圖就養之歡。遽乖於扇枕。問安之地。翻類於過隙。念凶妨而自咎。思顧復以何酬。所冀扶杖墳塋。結廬山隧。聸奉觴奠。依憑園寢。終三年之禮。企及通喪。轉一切之經。庶邀冥福。上以資未來之果。下以攄罔極之心。伏惟陛下孝通神明。仁洎草木。乞體荒疚。特垂憐許。使烏鳥微志。獲與耘禽致¶ 
<pb:NFKB_QTW_p0245-20a>
哀。犬馬孤誠。得從耕象申慕。則窮喘無恨。餘生知幸。無任哀切之至。謹附使具官某奉表陳請以聞。¶ 

** 為魏國北寺西寺請迎寺額表¶ 
:PROPERTIES:
:TITID: QTWTIT05600
:PERSID: QTWAUT0388
:END:

沙門臣某等言。竊聞加隆園寢。漢道以光。潔誠宗廟。周卜惟永。斯但禮極崇奉。事昭嚴配。未能尊揚七覺。酬顧復於前生。幽賛三途。樹津梁於後劫。伏惟聖母神皇陛下中天構極。截海凝圖。懸法日而貞觀。汎慈舟而利涉。天經地義之德。率禮因心。奉先追遠之誠。宅緣證果。宏濟深於冥境。薰修入於梵門。天子之孝。感陰陽而通鬼神。聖人之心。刑萬邦而被千祀。乃者深發睿思。永懷遺躅。襜帷轍跡之所。盡建寶坊。南北東西之域。咸修法宇。佛剎周於天壤。寺名因於國號。自崇陽改諡。奉明增邑。雖配天盛典。巳革於常數。而淨境大名。尚題於舊額。是以稻麻衆侶。葵藿微心。願宏金石之名。思降瓊瑤之札。愚言聖擇。已蒙昭許。日往月來。未遑迎致。今望以九秋嘉節。七月良辰。當蓂莢之初滿。屬盂蘭之始獻。勝幡香蓋。延寶字於金門。法鼓天花。奉鸞書於象闕。俾夫道路聸仰。虛空唄讃。高懸銀牓。豈惟天地之宮。列署瑤房。遠邁神仙之宅。某等或枌榆故社。或桑梓¶ 
<pb:NFKB_QTW_p0245-21a>
舊京。謬參龍象之筵。豫奉衣冠之列。白雲千里。聸帝鄉而極目。朱門九重。望宸陛而延首。倘皇慈曲被。人願不違。則八部式歌。四海知幸。無任懇佇之至。¶ 

** 為獨孤氏請陪昭陵合葬母表¶ 
:PROPERTIES:
:TITID: QTWTIT05601
:PERSID: QTWAUT0388
:END:

妾獨孤氏言。妾早罹艱罰。終鮮急難。門構傾頹。宗緒斷絕。零丁在疚。微眇何依。賴母氏劬勞。顧存鞠撫。漸離尫瘵。以至成立。犬馬含識。烏鳥有情。空懷返哺。豈曰能養。枯鮮何幾。隙駟不追。擗地扣心。仰天泣血。應門乏五尺之嗣。當室無三年之主。衣衾之舉。誰則始終。奠酹所存。實寄惸眇。今日月斯邁。龜策告期。將安窀穸。或從遷祔。妾亡祖唐右衞大將軍溧陽縣公彥雲。跡參締搆。功勒鼎彞。亡父唐某府折衝都尉襲溧陽縣公臣某。寵懋戎行。嗣守藩服。咸得託基橋岳。陪瘞穀林。杜氏階前。雖云非古。齊君牖下。義彰自昔。儻蒙返魂舊塋。合骨先壟。則存沒榮幸。幽明感戴。妾百罹兼至。六極備嘗。雖送往飾終。無資石槨之厚。而傾家破產。不贍塗車之費。先臣苴茅舊封。食菜遺業。頒諸同族。散在別房。相彼誓河。事憑先德。永言書社。宜奉大宗。伏望哀此孤微。惠以絲紼。迴一歲之邑入。助千齡之宅兆。豈惟裒¶ 
<pb:NFKB_QTW_p0245-22a>
多益寡。有叶典經。固亦勸義篤親。實允觀聽。妾生輕茨藿。地接葭莩。承夏禹之致孝。屬唐堯之敦敘。荒情謬款。輕敢上祈。天造曲成。儻蒙哀遂。無任窮懇之至。謹詣朝堂奉表以聞。穢黷冕旒。伏增戰越。¶ 

** 為某官等請預陪告廟獻捷表¶ 
:PROPERTIES:
:TITID: QTWTIT05602
:PERSID: QTWAUT0388
:END:

臣某等言。臣某沐道昌期。承榮休歷。或叨恩獎擢。謬隨州縣之班。或收拙罷歸。行戢邱園之影。徒懷闕庭之感。終絕雲霄之望。不謂幽誠上達。卑聽下臨。太陽之暉。遠鑒於傾藿。油雲之澤。俯潤於纖荊。俱延鶴板之恩。遂忝龍闈之召。雖秦君入夢。暫喜登天。晉士披心。長祈捧日。豈足方其榮幸。匹此歡泰。今三軍凱入。邊境廓清。五室恭禋。靈祇配享。介冑承策勳之禮。衣冠陪執豆之儀。萬辟同趨。百蠻在列。有識搖心而竊抃。含靈廓背而延頸。臣等鞠躬天闕。待命帝閽。馳心目於九霄。隔門庭於萬里。企悚之至。徘徊罔極。伏望俯垂矜察。曲賜參陪。使得接影蹌蹌。充鳥獸之前列。隨肩濟濟。望夔龍之後塵。則夕死朝聞。有欣於服道。千齡一遇。無憚於灰骨。不任延佇企悚之至。¶ 

