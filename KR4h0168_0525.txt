#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0524-15a> 
#+PROPERTY: JUAN 0525
欽定全唐文卷五百二十五¶ 

<pb:KR4h0168_NKFB_0525-01a>

* 羅讓¶ 
:PROPERTIES:
:PERSID: QTWAUT1389
:END:

讓字景宣。舉進士對策高等。累官散騎常侍。除江西都團¶
練觀察使兼御史大夫。卒年七十一。贈禮部尚書。¶ 

** 樂德教冑子賦(以育材訓人之本為韻依次用)¶ 

:PROPERTIES:
:TITID: QTWTIT10526
:PERSID: QTWAUT1389
:END:

至樂之極兮。德教所畜。德者體中和而定剛柔。教者正情¶
性而端耳目。既垂法於國冑。亦布政於方族。四術允正。三¶
明祗肅。所以明俊選之標表。所以致才賢之蘊育。比師嚴¶
<pb:KR4h0168_NKFB_0525-01b>
而道尊。信仁行而禮復。樂正初協。司成理該。被其風而道¶
其志。滌其濫而釋其回。持筋骸以固束。刷性靈而洞開。德¶
義可依。異射宮之取士。程準斯在。同梓人之理材。樂且致¶
之。行之廣運。內無聲以是託。表中庸以垂訓。在敬遜以務¶
時。資端慤而待問。斯乃成性所臻。斆學相因。既廣博而克¶
已。抑直易以藩身。不待考擊兮教備。無假拊搏兮行醇。以¶
道應物。以樂和人。事且符於米廩。義且暢於成均。將俟乎¶
綺紈之子率變。何患乎膏粱之性難馴。苟以我於木鐸。爾¶
宜必誠必信。苟以我於藻鏡。爾寧不智不仁。庶居之也洩¶
洩。諒誨之乎諄諄。在聲音之道兮。以律度是維。諧和是司。¶ 

<pb:KR4h0168_NKFB_0525-02a>

在德教之術兮。以友敬為儀。忠孝為師。固舍彼而取此。念¶
鑽之而仰之。足使放心精正。體道希夷。罷鏗鏘於師氏。識¶
明命於后夔。寧鼓篋而徒至。必摳衣以慎茲。俾行乎鄉黨。¶
尊尊長長。俾立乎黌塾。庸庸祗祗。夫然。則寬愿者日益。傲¶
者日損。習語舞而殊源。敦詩書而異壼。斯教也教之至。誠¶
天下之本。¶ 

** 耿恭拜井賦(以感通厚地神啟甘井為韻)¶ 

:PROPERTIES:
:TITID: QTWTIT10527
:PERSID: QTWAUT1389
:END:
¶
<pb:KR4h0168_NKFB_0525-02b>

昔耿恭躬受斧鉞。志清煙塵。奮長策以討虜。由至誠而感¶
神。於是堅疎勒之壁。依㵎水之濱。據以為備。期乎來賓。既¶
而匈奴奔敗而伺隙。㵎泉壅絕而不至。雖礪乃戈矛。而渴¶
我將吏。遂乃處孤城而穿井。窺重泉而闕地。深餘十丈。曾¶
無一勺之多。職長千夫。幾敗三軍之事。困不見其成績。憤¶
將達於精意。俄而外整衣服。中懷果敢。推赤心於神祗。禱¶
素液於坎窞。拜未及起。叫天以無辜。言未及終。觸地而有¶
感。閟其質若俟仁人。發其蒙俄成澹淡。灌濯執熱。祛除積¶
慘。明矣大漢士卒。所以歸心。惕爾㣥胡君長。於焉破膽。乃¶
知以精誠激物。何物不覃。以忠烈靖難。何難不戡。自我而¶
來。且見不虛其請。由中而出。孰云先竭其甘。是日也。飲人¶ 
<pb:KR4h0168_NKFB_0525-03a>
如醴。帝教勃焉而光啟。蕩寇之功。將畧忽爾而元通。如惔¶
如焚。既洌清而可食。一拜一起。遂觱沸而無窮。斯乃道靡¶
不宏。虛無不有。諒歸之於感激。豈閒之於博厚。所以貳師¶
至境。決泉脈於喬嶺。校尉臨邊。發水源於眢井。疲羸因之¶
盡濟。狂孽由之遠屏。則知在物無必。至誠有孚。如聲之響。¶
如形之影。¶ 

** 井渫不食賦¶ 
:PROPERTIES:
:TITID: QTWTIT10528
:PERSID: QTWAUT1389
:END:

有浚其井。當時未知。功已成於岸甃。道尚失於缾羸。潤氣¶
寧發。潛源且卑。此遇鑒明而足用。彼將心惻以何為。蓄利¶
<pb:KR4h0168_NKFB_0525-03b>
惟多。含清信久。幸可溉於鼎鑊。惜無施於綆缶。塗泥既去。¶
方應用以虛心。汲引攸難。希有成於假手。况復桐色無點。¶
桃陰不生。思輒輸其涓滴。望無廢於澄泓。同美玉於斯。將¶
沽有待。比嘉肴不食。其味焉呈。蓋由混眾雖分。處幽多棄。¶
盥潄無及。空知冽彼下泉。顧盼可期。猶謂居之善地。淵然¶
日久。望是光臨。懼以名徵。想貪泉尚酌。登諸薦品。豈行潦¶
獨任。屬時非於疎勒。惜地異於漢陰。願先竭以當仁。期分¶
甘苦。俟一窺而見愛。焉測淺深。噫。夫穿鑿多勤。鑒臨斯及。¶
佇將成於勿幕。恐致變於改邑。因以纖綆可施。一勺可挹。¶ 

<pb:KR4h0168_NKFB_0525-04a>

實有備於烹飪之日。惟夫深知而用汲。¶ 

** 對才識兼茂明於體用策(元和元年四月二十八日)¶ 

:PROPERTIES:
:TITID: QTWTIT10529
:PERSID: QTWAUT1389
:END:

問。皇帝若曰。朕觀古之王者。受命君人。兢兢業業。承天順¶
地。靡不思賢能以濟其理。求讜直以聞其過。故禹拜昌言。¶
而嘉猷罔伏。漢徵極諫。而文學稍進。匡時濟俗。罔不率繇。¶
厥後相循。有名無實。而又設以科條。增求茂異。捨斥己之¶
至論。進無用之虛文。指切著明。罕稱於代。茲朕所以歎息¶
<pb:KR4h0168_NKFB_0525-04b>
鬱悼。思索其真。是用發懇惻之誠。咨體用之要。庶乎言之¶
可行。行之不倦。上獲其益。下輸其情。君臣之閒。驩然相與。¶
子大夫得不勉思朕言。而茂明之。我國家光宅四海。年將¶
二百。十聖宏化。萬方懷仁。三王之禮靡不講。六代之樂罔¶
不舉。漏澤於下。升中於天。周漢已還。莫斯為盛。自禍階漏¶
壤。兵宿中原。生人困竭。耗其大半。農戰非古。衣食罕儲。念¶
茲疲甿。未遂富庶。督耕殖之業。而人無戀本之心。峻榷酤¶
之科。而下有重斂之困。舉何方而可以復其盛。用何道而¶
可以濟其艱。既往之失。何者宜懲。將來之虞。何者當戒。昔¶
主父懲患於晁錯。而用推恩。夷吾致霸於齊桓。而行寓令。¶
精求古人之意。啟迪來哲之懷。眷茲洽聞。固所詳究。又執¶ 
<pb:KR4h0168_NKFB_0525-05a>
契之道。垂衣不言。悉之於下。則人用其私。專之於上。則下¶
無其功。漢元優游於儒術。盛業竟衰。光武責課於公卿。峻¶
政非美。二途取捨。未獲所從。余心浩然。益所疑惑。子大夫¶
熟究其言旨。屬之於篇。興自朕躬。毋悼後害。¶ 

對。臣聞千變萬化。聖帝哲王。聲烈遐戴者。無他。中心無為。¶
以守至正而已矣。以謀大化而已矣。伏惟皇帝陛下垂拱¶
六極。始初清明。丕揚累休。渙發于詔。啟天宇而遡古。薰至¶
和以拯今。咸懷浸沉。罔不濡澤。誠至正也。誠大化也。猶復¶
乃遠乃近。乃左乃右。旁求下問。舉薦奔走。履眾美而不顓。¶
<pb:KR4h0168_NKFB_0525-05b>
儲神明其如遺。銓邦政之肥瘠。鏡人事之善敗。優游紬繹。¶
以循始終。外其牽制。常其忌諱。恢恢乎輮[:#AS-81D6:⿰車蘭]百王之獨致¶
也。臣愚智能淺薄。不明大體時用之宜。術業暗昧。不充才¶
識兼茂之稱。徒冒萬一。觸罪以聞。臣伏讀聖策。首陳禹拜¶
漢徵之旨。求索真之要。臣聞上古之君。薰能同和。不敢自¶
是。必求讜諫。以諭缺敗。用心之過。則薄獎其人。言之失中。¶
則寬容無虞。使人上得其情。下得流通也。後代帝王。雖有¶
作者。道或外是。已實內非。言之或臧。寥寥無聞。言之或違。¶
隄防斯至。雖科條增設。適足張其亂目矣。叩擊切害。適足¶ 
<pb:KR4h0168_NKFB_0525-06a>
寵其直聲矣。聞之失得。君之効歟。今陛下躬神聖之資。痛¶
源流之塞。較量至當。加迪來今。黜退姦邪。資謀體要。誠猜¶
雄者之所共遠。亦狹隘者之所共難。凡曰胷臆。是皆聳實¶
詳近。語直之幸也。伏見聖策咨問兵戰商農之道。臣請指¶
事而言之。臣聞兵者。以謀全。以氣勝。以謀全。制度為神耳。¶
得其數。則威令格物。少能成功。失其數。則黷武無別。多益¶
為弊。寖用不制。刑于㝢內。今國家自兵興以來。僅數十年。¶
生物以之暴殄。人情以之盭違。殆握兵者建置失其道歟。¶
何者。天下之甲兵。其數則不廣。屯置散地。且或至半。而兵¶
<pb:KR4h0168_NKFB_0525-06b>
柄之臣。率好生事。不思戢伏。貴弄威名。則有崇廣卒徒之¶
員。聚擁虓闞之㣥。厚斂殘下。媮取一切。要君養敵。張軍自¶
衞。望容攻守之至。復有懷弱軟以內顧。務備蓄以託私。倚¶
行伍之數。訖資廩之具。外實內虛。守以藉之。固者及殷而¶
成之。熊(一作態)而戰之。其中未必有也。朝廷又影響誅罰。索¶
其効死。其可得乎。此兵之所以煩而益病也。而人之所以¶
困而不解也。大抵不賢者。得掌其兵百。則思兵千。尋掌其¶
兵千。又思兵萬。尋掌其兵萬。又思兵數萬。以因其力。以贍¶
其欲。長疑一日之廢代。謀萬里之策勳。徒仰費於縣官。高¶ 
<pb:KR4h0168_NKFB_0525-07a>
(疑)病於悠久。誠何謂矣。陛下盍亦慮之乎。伏望躬親視¶
其將帥之為。苟非任。盡易之。不令其凝留而後圖也。嚴備¶
其要地之屯。苟不切。盡罷之。不令其廣置而出入也。其所¶
閱揀。非實不用。其所樹置。兵精不在多。使名弓者必用沓¶
發之巧。名劒者必有刺擊之妙。名騎者必有超乘之捷。名¶
步者必有卒奮之奇。自外徂中。歸乎一體。自然無冗軍。無¶
惰人。以守則固。以戰則勝。軍無大半之耗。人懷反業之志。¶
此減兵之術也。富庶之教。於是乎生。亦何必遠取於古法¶
也。然而思戀本之心。蠲重賦之困。又在於賦稅之道矣。臣¶
<pb:KR4h0168_NKFB_0525-07b>
請得而具之。臣聞古者因地以料人。今則稅人而捨地。古¶
者任土而作貢。今則溢貢而棄土。古者均田而抑富。今則¶
與富而奪貧。是以人口翦耗而不息。田畝汙萊而甚曠者。¶
非人懷苟且之志。樂懈惰之方。迫不可忍。勢有由耳。王者¶
在上。量入以出。祿食賜與。歲養經費。必厚下以為用。助而¶
不稅。廛而不征。亦非無其事也。用菽粟藁秸有常稅。人不¶
愛也。絲枲布帛有常賦。人不艱也。雖雜以凶荒。接以喪死。¶
閒以興廢。子弟父兄。猶復勉勵卒徒。不更其業。何者。制度¶
專也。以臣觀之。則今之賦稅仍舊貫。籍斂不加重。而[:#AS-FB55:●]¶ 
[:#AS-FBED:●]犬畝流¶ 
<pb:KR4h0168_NKFB_0525-08a>
離。窮困無告。殆執事有殊陛下之意乎。必有急令暴賦。發¶
取無厭。徭山役海。詭求無狀。奇貢珍獻。希冀無怠。託公寄¶
私。崇聚無極。於是一水一土。一草一木。圭要殫利。俯榷仰¶
算。[:#AS-93FA:⿱艹泣]之官焉。專守之刀兵焉。商不得回睨。農不得舉手。既¶
奪其利。又却其人。此而不困。孰以為困。榷酤之道如是乎。¶
人顧其上猶仇讎。安能思戀骨肉乎。人視其居猶鳥獸。安¶
肯繫著桑井乎。人慳其取猶寇盜。安望輕重元本乎。所以¶
遁走苟免。死亡不顧。財日窮而事日削。地益蕪而人益煩。¶
猶前事也。伏惟陛下審念之。其有不經不度之人。不常不¶
<pb:KR4h0168_NKFB_0525-08b>
正之調。必禁其所萌。必罰其所自。則奸官濫守慎不敢生¶
事。生生之理阜繁矣。陛下又以禮節其情。以樂樂其志。又¶
何患乎不復其盛。不濟其難。臣伏見聖策顧問既往將來¶
之事。臣謹以江淮凶旱之事明之。臣聞凡有災傷水旱之¶
處。歷代所說。多聞詭隨之詞媚時主。必曰帝堯乎有懷山¶
襄陵之運也。成湯乎有流金鑠石之運也。是皆曲骫。非愚¶
則誣。臣嘗私怪之。何不曰大舜乎無雷風霜雹之運也。神¶
禹乎無飛流彗孛之運也。不直其詞。因循若是。天運之時¶
集。變易水旱。歲時未為災也。理或失中。感動陰陽。頃刻為¶ 
<pb:KR4h0168_NKFB_0525-09a>
災也。故精舒謹孚。則七年不足罹其咎。誣輕忽。則一日二¶
日亦未成其災。修政著誠。端心復德。既往之事。陛下宜以¶
此為懲矣。然臣之所慮江淮。又急者禦災之術。將來之戒。¶
復憂於斯。願悉數於陛下矣。今國家內王畿。外諸夏。水陸¶
綿地。四面而遠。而輸明該之大貴。根本實在於江淮矣。何¶
者。隴右黔中山南巳還。墝瘠嗇薄。貨殖所入。力不多也。嶺¶
南閩蠻之中。風俗越異。珍好繼至。無大贍也。河南河北河¶
東已降。甲兵長積。農厚自任。又不及也。在最急者。江淮之¶
表裏天下耳。陛下得不念之乎。屬頃者連郡五十。蒙被災¶
<pb:KR4h0168_NKFB_0525-09b>
旱。長老聞見。未之曾有。涯脈川澤。坌為埃塵。草木發為烟¶
火。㪷粟之價。重於兼金。餓莩之家。十有七八。聞乞僕於男¶
女者。何暇保其家室乎。聞立死於道路者。何暇思其糠粃¶
乎。嗷嗷蒸徒。展轉無所。灰燼狼顧。至今未寧。且今日狼顧。¶
明日狼顧。力大勢詘。禍欲何圖。此臣所為陛下惜也。長吏¶
者。又閒或非良善。厚其毒。忍療痏而問。威剝而自虞。則陛¶
下雖有賑發。不輕得及。雖有蠲放。不輕得獲。雖有詔諭。不¶
輕得聞。此臣所為陛下疑也。然欲安存緝理。斯終何由。以¶
臣計之。視長吏之悖理者。選其重臣代之。不待其為¶ 
<pb:KR4h0168_NKFB_0525-10a>
蛇為虺也。察郡縣之受災者。擇其實以勞之。不使其寃而¶
無告也。如此。則朝令夕悅。江淮保全。則四嚮賦稅轉輸。肩¶
摩轂擊。關中坐固。而根本不搖。猶無凶旱矣。臣故曰將來¶
之由。在此而已矣。臣伏見聖策次問推恩寓令之計。夫漢¶
晁錯陳諸侯削地之制。謀之至者。主父偃獻子弟推恩之¶
令。計之術者。削地之制行。則轉弛為急。七國之難結。推恩¶
之令下。則強榦弱枝。一王之理定。猶見之熟與不熟。法之¶
漸與不漸。在於漸也。則寒暑得其相成。以暴。則天地不能¶
速化。求之昔意。庶取於今。又齊桓之霸國。管仲之寓令。晝¶
<pb:KR4h0168_NKFB_0525-10b>
戰足以目相識。夜戰足以耳相聞。將取威於鄰敵。俾逞志¶
於天下。五霸之事。仲尼之門五尺童子猶羞言之。若此者。¶
則小國權臣之細術耳。臣固不能為陛下述。伏讀聖策次¶
問專委儒術者。臣聞聖王在上。賢臣在下。道德兼濟。材智¶
樂備。專於上則聰明倍資。安有無其效耶。委於下則公器¶
相率。安有用其私耶。然今以陛下之資材清光。㣥臣其敢¶
及。若集事者。在陛下必躬必親之謂乎。躬之無偏。親之有¶
制。則垂衣執契。亦不爽矣。孝元則制自左右。非用儒之失¶
也。光武則弊及㣥下。非用課之得也。儒近於得。而所用者¶ 
<pb:KR4h0168_NKFB_0525-11a>
宜一變其弊。若臣所見。今之大者。政或貴此。可得而言。國¶
朝自武德已來。典章甚明。職員甚列。官吏甚該備。而道不¶
宏。政要或未臻者。其官非人歟。理非道歟。畧其大歟。錄其¶
小歟。臣所謂小者。則天官卿采之調閱致驗選書。至於一¶
簿一尉一掾之末。銓次升降。勞而後罷。是詳於覈小也。及¶
其揣量親人撫字之官。又未喻也。臣所謂大者。天子之庭。¶
日相日受。軼越倫輩。乃有名邦聞邑。㣥居之柄。不階課最¶
是非。未聞踪跡賢不肖。歀言喧嘩。隨其所來。轉化容易。似¶
不留聽。是鹵莽於天下也。詳覈及小。鹵莽及大。輕重反殊。¶
<pb:KR4h0168_NKFB_0525-11b>
使盜名死官之徒。波走飇馳。惟恐居後。狂扇誘掖。寵賂為¶
事。以相終始。夫復何望。夫持尺寸之祿。懷輕握微。齟齬施¶
為。尚猶不堪。况明權不制資。藉殺生之柄。兼兵馬之眾。連¶
數十城之地。庸雜橫恣。偷居其上。何以堪之。設曰不堪。耳¶
目陰附事亦無由得而聞。悔之何益耶。陛下得不慎其所¶
授乎。臣以為今之郡縣長帥之官。最關生人性命。用在百¶
里之父母。莫如縣宰。君乎千里之父母。莫如刺史。列城之¶
父母。莫如郡統使。一得之必小康。二得之必中康。三得之¶
必大康矣。陛下雖不在敺天下之人洽於理乎。終亦無由。¶ 

<pb:KR4h0168_NKFB_0525-12a>

誠不在多。惟慎此三官而已矣。臣又聞書曰。爵罔及惡德。¶
春秋傳曰。官之失德。在所納邪。惟君無邪。則不納邪矣。夫¶
偏聽獨任。牽於左右。所自邪也。小臣大祿。制度失中。所自¶
邪也。錦文珠玉。淫佚充斥。所自邪也。教令察視。壅遏不宣。¶
所自邪也。掊克聚斂。億度於上。所自邪也。依阿求同。徑而¶
不道。所自邪也。煩察繳縳。弊歸於下。所自邪也。坐躋仁壽。¶
陛下又何疑乎。不得浩然其心。此微臣之志也。伏惟審察¶
之。伏惟審念之。臣伏見聖策終有究旨屬篇之說者。臣固¶
<pb:KR4h0168_NKFB_0525-12b>
無以道師之說。僅能勿墜耳。俯仰睿問。偃薄無所震其心。¶
熟知不免。寧不自勝。攀懇之至。謹對。¶ 

* 可頻瑜¶ 
:PROPERTIES:
:PERSID: QTWAUT1390
:END:

瑜。建中時官藍田尉。¶ 

** 德星聚賦(以賢人下會德星上聚為韻)¶ 

:PROPERTIES:
:TITID: QTWTIT10530
:PERSID: QTWAUT1390
:END:

惟德星兮。聚于中天。伊賢人兮。集于潁川。人以文而會也。¶
星不言而信焉。彼星惟德。彼人惟賢。不然。安得萃于中夜。¶
格于上元。猗歟陳氏。德必有鄰。展矣乾象。應亦如神。繄伊¶
人之所感。諒皇天之無親。蓋以彰矣星辰。旌乎逸人。人也¶
維何。賢之眾也。星也維何。靈之大者。人之有感。故昭昭而¶ 
<pb:KR4h0168_NKFB_0525-13a>
應上。星之不諂。亦煌煌而臨下。于是太史既奏。潁川斯會。¶
賢之生兮。五百年中。賢之聚兮。五千里內。星見而粲粲爛¶
爛。人集而無小無大。至若雲開天碧。迥然可覿。接青漢之¶
皎皎。含白榆之歷歷。參差其貌。炳煥其色。九霄列而再揚¶
光芒。萬里視而不違咫尺。既含曜而應物。亦昭賢而表德。¶
觀夫天經。嘒彼德星。稟物高遠。垂象青冥。五緯不能亂其¶
色。七紀不能雜其形。明麗乎天。則高而可仰。光燦于夜。亦¶
爛而有靈。且其賢者人之所重。星者人之所仰。伊賢之契¶
星。猶影之與響者也。是故星垂天際。應彼潁上。克明克信。¶
<pb:KR4h0168_NKFB_0525-13b>
不忒不爽。拂皓月而火微。點晴空而珠朗。借如三星現而¶
在戶。五緯聚而表祚。氣冲斗而劒出。客犯斗而槎度。少微¶
興處士之憂。熒惑感景公之懼。曷若乎名實可久。古今是¶
慕也。則那抑賢人之聚。¶ 

** 查客至斗牛賦¶ 
:PROPERTIES:
:TITID: QTWTIT10531
:PERSID: QTWAUT1390
:END:

客有遠人。寰家海泬。聲銷迹卷。兌塞巧絕。浩然太素之和¶
氣。勁然喬松之全節。當鬱島以閑安。就靈濤以怡悅。喜仙¶
查之千里。每秋風之八月。知必至之不欺。乃乘流以長發。¶
爾乃制芰俶裝。舂菰裹糧。以晝以夜。若行若藏。沈浮于渤¶ 
<pb:KR4h0168_NKFB_0525-14a>
潏之中央。蕩搖乎聱軋之大方。豈靈怪之歷討。實險阻之¶
備嘗。獨出於有閒之世。轉入於無何之鄉。聽不聞其聲。類¶
馮異之依大樹。久乃有所遇。若伊尹之在空桑。乘悠遠兮¶
不知其行。道渺瀰兮無遺其跡。人與木兮俱浮。天與海兮¶
同碧。次黃道之的的。穿白榆之歷歷。反不記其所從。又焉¶
知其所適。飲牛於津者誰子。弄杼於室者何人。軋軋有聲。¶
繽綺縞兮如雪。盈盈不語。粲明眸兮若神。忽眙以相顧。雖¶
婉孌而不親。既持石以贈子。令致問於嚴遵。當是時也。星¶
則知客犯爾位。客不知星則吾身。何碧空之無涯。乃飄然¶
<pb:KR4h0168_NKFB_0525-14b>
而獨往。非智力之所及。實風波而是仰。昔未乘查也。則在¶
地而成形。今之乘查也。則在天而成象。若不資巨浪之潛¶
運。安得排青冥而直上。倬彼星漢。自天而垂。澹橫河之清¶
淺。皎列宿以參差。客無查。徒勞勤而事何可濟。查非客。雖¶
往來而世莫之知。信其致人於霄漢者。不必輕舟迅檝之¶
力。忘情於夷險者。亦無波臣川后之欺。吾既異此事。乃斯¶
焉而賦斯。¶ 

** 畋獲非熊賦(以有開必先是膺明盛為韻)¶ 

:PROPERTIES:
:TITID: QTWTIT10532
:PERSID: QTWAUT1390
:END:

畋者所以講武。賢者所以輔弻。能順時以宏閱。逢名世之¶ 
<pb:KR4h0168_NKFB_0525-15a>
閒出。得賢於蒐狩之場。效獲乎霸王之術。且以展時巡之¶
明義。昭至化之陰[:#AS-84EC:⿰⻖⿱步馬]。將入林之有期。寧即鹿而無必哉。是¶
以賦車攻。練吉日。駕駟牡之既閑。儼七騶以齊蹕。於是列¶
卒滿路。張罘竟天。傾藪刮野。搜林蕩川。小殷湯之教祝。同¶
周文之獵賢。治國之規。必聞獻可。從禽之樂。寧假獻豜。如¶
斯則沃心之期乎說啟。乃入夢之知夫兆先。觀夫獵車未¶
貫。大綏將弭。得賢之繇既符。非熊之姿宛是。馬足不極。皮¶
軒遽迴。解雲羅之周布。廣天仗以全開。用割鮮之能。我則¶
曾事於屠釣。誇染輪之味。我則將和於鹽梅。且夫博采為¶
<pb:KR4h0168_NKFB_0525-15b>
聖。旁求斯盛。寧知校獵之遊。更展弓旌之命。白駒皎皎。無¶
煩空谷之維。束帛戔戔。不待中園之聘。薄狩有隙。畋遊有¶
恒。陳虞箴以炯戒。得呂望以光膺。馳騖乎道德之囿。故逸¶
飛之遺走。將賢能之是擇。在麋鹿而何有。十旬失位。悲夫¶
洛汭之歌。三品充庖。詎比渭濱之叟。此威容兮。我武既成。¶
彼非熊兮。惟時之英。來儀則邁種靡怨。佐理則日月宣明。¶
盛哉三驅之致用也。永代垂聲。¶ 

** 開三面網賦(以仁聖之道開三面為韻)¶ 

:PROPERTIES:
:TITID: QTWTIT10533
:PERSID: QTWAUT1390
:END:

湯既有殷。聖德日新。敬畋遊必因於無事。取禽獸不為乎¶ 
<pb:KR4h0168_NKFB_0525-16a>
資身。於是設無私之網。當去殺之辰。加一目而雖期於用。¶
開三面而蓋取諸仁。乃言曰。遂爾之性。啟予有聖。悲羅者¶
之所重傷。詔虞人悉除其令。恢恢雖設。不為四校之防。蕩¶
蕩無疑。必遂三驅之命。是用施諸大麓。祝以嘉辭。舉數隅¶
而罔煩曲取。當直道而豈假周維。故得獸安狂顧。鳥釋危¶
疑。弗慮弗圖。自樂已生者足矣。若亡若存。不用吾命者縶¶
之。當夫蒐狩有常。稼苗是寶。將遂乎驅逐。豈煩乎窮討。所¶
以釋從禽之利。以絕一源。解竟野之罟。欲窮諸道。遂得行¶
無所阻。物不懷猜。念㣥生而東西必遂。嘉眾路而遠近咸¶
<pb:KR4h0168_NKFB_0525-16b>
開。弱羽飛空。未見觸絲之患。微行走地。曾無繫足之哀。故¶
曰聖道克美。深仁及此。雖有畋獵而無荒。雖有罝罘而必¶
弛。所以冠百王而不怍。歷萬祀而無慙。正其德而惟守一。¶
用其網而必去三。芳隨事遠。化與恩覃。則里革斷罟之心。¶
庶修遺美。西巴放麛之感。足繼清談。今天子意在蒐田。志¶
清郊甸。庖羲之網屢設。成湯之心未變。已焉哉。誰能述三¶
代之所興。庶可垂永於南面。¶ 

** 洞庭獻新橘賦(以湖海清和遠人修貢為韻)¶ 

:PROPERTIES:
:TITID: QTWTIT10534
:PERSID: QTWAUT1390
:END:

洞庭之遠兮。亘全楚而連巨吳。路悠悠以窮塞。波淼淼而¶ 
<pb:KR4h0168_NKFB_0525-17a>
平湖。遠國之奧壤。中華之外區。風土所宜兮四方各異。珍¶
果斯出兮諸夏或無。至於白商謝。元律改。風落瑤林。寒生¶
窮海。枇杷落而將盡。荔枝摘而不待。然後浮香外散。美味¶
中成。照斜暉而金色。帶晚潤而霜清。圓甚垂珠。琪樹方而¶
孰可。味能適口。玉果比而全輕。在禹貢非他。於周制則[:#AS-8FD1:⿰冄⻏]。¶
充厥包於林下。發使者於江沱。襄橙不得而雜。楚柚不得¶
而和。所獻者皆歎其美。所貴者不以其多。歲崢嶸而已晚。¶
路崎嶇而自遠。齊萬物以坌入。離本枝而不返。其價可重。¶
其味可珍。固綠蔕而未變。施素錦而猶新。若夕發於南國。¶
<pb:KR4h0168_NKFB_0525-17b>
已朝奉於北辰。匪雕飾以自媚。實羽翼以因人。獻芹者既¶
非其匹敵。獻桃者何足以等倫。豈比夫江北則枳。江陵則¶
洲。隨樝棃而莫遂。備職貢而無由。同碩果而已矣。望君門¶
兮阻修。美哉。植物斯多。結實者眾。斯橘也。栽則隔乎淮浦。¶
生則主乎雲夢。獨專美於當今。及歲時而入貢。¶ 

¶
