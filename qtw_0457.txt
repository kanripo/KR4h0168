#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0456-27a> 
#+PROPERTY: JUAN 0457
欽定全唐文卷四百五十七¶ 

<pb:NFKB_QTW_p0457-01a>

* 孫頠¶ 
:PROPERTIES:
:PERSID: QTWAUT1269
:END:

頠。肅宗時人。¶ 

** 春儺賦¶ 
:PROPERTIES:
:TITID: QTWTIT09570
:PERSID: QTWAUT1269
:END:

是月也。見斗於辰。日交長至。有司方陳大禮。展時事。達九門以磔攘。協四靈而滌器。匪歲之卒。乃春之季。令陰氣以下降。使陽和而上利。順三時而不忒。協萬福而必萃。命方相氏。出儺百神。丹首纆裳。辮髮文身。摐金鼓以騰躍。執戈矛以逡巡。驅赤役於四裔。保皇家於萬人。斯乃卒歲之儺也。豈比夫抑陰而畢春。於是休徵允備。有典有則。洗滌氛癘。祚我邦國。其弓乃桃。其矢乃。野仲無以施其計。遊光曷足逞其特。然而禮法肅設。干旌駢羅。祠青帝以邀福。抑金方以與儺。將以窒陰氣。發陽和。已矣哉。斯欲陳儺之儀。述儺之飾。盛可以仰。功可以抑。騰金耀於四目。被熊皮於五色。乍煒煒以煌煌。或昈昈而赩赩。既秉戈而揚盾。率百隸而是職。及乎出未央。經上林。芳菲發越。瑕穢漂沉。時令既畢。嘉貺是尋。黃龍白鳳。大輅南金。聚高冠之岌岌。會長劒之森森。我皇堯舜比德。夔龍是扶。春儺高門。載馳載驅。¶ 

<pb:NFKB_QTW_p0457-02a>

玉以制容。金以飾途。流聲教以布濩。乃洋溢於天衢。既而陰陽交和。庶物時育。氛氤將掃。祥光可掬。綏我眉壽。介尒景福。客有書劒三朝。苦心簡牘。荏苒青衿。蹉跎白屋。儻不棄於芻蕘。將刷羽於喬木。¶ 

* 鄭岑¶ 
:PROPERTIES:
:PERSID: QTWAUT1270
:END:

岑。廣德中官金部員外郎。¶ 

** 對蜡饗不祀判¶ 
:PROPERTIES:
:TITID: QTWTIT09571
:PERSID: QTWAUT1270
:END:

** 　歲十二月有司行蜡饗不祀司嗇迎[:#AS-8275:●]而祭之御史糾云古之君子使而必報¶ 
:PROPERTIES:
:TITID: QTWTIT09571
:PERSID: QTWAUT1270
:END:

大司徒以物地是事。小宗伯以人神是圖。我稼既同。則田祖斯饗。爾酒既旨。則嗇夫載馳。堯典授時。羲氏成於歲職。魯人將事。宣父與於蜡賓。二三有司。是勤執事。奚不薦守。自以速尤。至如土反其澤之年。水歸其壑之暮。必合聚萬物。而索饗焉。欲使仁之深。義之盡。然後神不乏祀。人亦報功。今者所由。實未敦古。且藏冰以閟。猶祭司寒。何殞霜既成。獨遺司嗇。雖云迎[:#AS-8275:●]而祭。其如避馬有辭。且以德勤人。豈三施而無報。以庸食鼠。將一祭而未忘。況主稼則人。食田惟獸。棄人與獸。雖祭何為。如或不有是神。無足稱者。必¶ 
<pb:NFKB_QTW_p0457-03a>
也猶能為鬼。不其餒而。嗟乎主祠。何其展事。不如林放有問。豈得季旅無譏。卒為漢儒。尚見非於齊魯。未乖周禮。何謬居於滕薛。御史報法。愚所謂臧。¶ 

* 　郭行則¶ 
:PROPERTIES:
:PERSID: QTWAUT1271
:END:

行則。肅宗時擢書判拔萃科。¶ 

** 對矜射判¶ 
:PROPERTIES:
:TITID: QTWTIT09572
:PERSID: QTWAUT1271
:END:

** 　樊少翁與箭張迴各自矜尚詣府以迴優少翁不伏¶ 
:PROPERTIES:
:TITID: QTWTIT09572
:PERSID: QTWAUT1271
:END:

少翁繁弱靈苗。張迴忘歸遠系。各是良弓之子。俱膺美箭之名。類筋角以甄形。攸資定體。固鏃羽而成質。期乎陷堅。蓋取諸暌。用明弧矢之利。道該於藝。允覿和容之能。非唯取貴禮經。固亦以威天下。是處顏高之室。稱乎六鈞。實發養繇之弦。先於百中。論其飲羽。本為相資。詰以主皮。事非獨善。瞻言繕造。何劣何優。據其精靈。徒矜徒尚。文戰而未覺先鳴。齊驅而適聞後殿。少翁不伏。雅叶道方。張迴非優。謂符彞典。¶ 

* 張調¶ 
:PROPERTIES:
:PERSID: QTWAUT1272
:END:

調。荊南人。官參軍。¶ 

<pb:NFKB_QTW_p0457-04a>

** 對萊田不應稅判¶ 
:PROPERTIES:
:TITID: QTWTIT09573
:PERSID: QTWAUT1272
:END:

** 　勸農使稱萊田舊不應稅州縣令有徵納為例各自不同或據畝數均收或隨上下加減百姓紛訴使司科均收以不應為從重科加減以非法均賦斂州訴恐年饑無以給貸且使司法例不平不伏處斷¶ 
:PROPERTIES:
:TITID: QTWTIT09573
:PERSID: QTWAUT1272
:END:

贊王理。制國用。稽諸縣籍。抑有彞典。故命敷土。聿興五員之規。用師頒田。式均三易之賦。歷選列辟。率由舊章。國家大責四瀛。咸則三壤。穀出不過籍。所以豐財。萊田不致徵。實惟饒衍。麟書是紀。象魏攸懸。浹日使觀。先庚以令。何彼咨嶽。猶大禁之因循。孰謂法雷。亦小東而杼軸。既徵求之無藝。翻給貸之是憂。皮之不存。毛將焉傅。百姓不足。九式何施。外臺則驅雞善嚴。使司則害馬已去。雅符中典。無勞簿言。¶ 

* 郭英幹¶ 
:PROPERTIES:
:PERSID: QTWAUT1273
:END:

英幹。太原人。廣德二年試鴻臚卿渝州刺史。兼渝合兩州招召團練使。¶ 

** 靈石銘(并序)¶ 

:PROPERTIES:
:TITID: QTWTIT09574
:PERSID: QTWAUT1273
:END:

<pb:NFKB_QTW_p0457-05a>

此石應聖帝明王。時和年豐則見。晉義熙三年已有記矣。今繼故事云。¶ 

帝有道兮契無情。天降祉兮石應靈。萬國歡兮仰太平。五穀豐兮賀聖明。戢干戈兮罷練兵。晉垂記兮唐勒銘。¶ 

* 苗秀¶ 
:PROPERTIES:
:PERSID: QTWAUT1274
:END:

秀。(一作芳)大歷八年進士。¶ 

** 魚登龍門賦(以躍白波入青雲為韻)¶ 

:PROPERTIES:
:TITID: QTWTIT09575
:PERSID: QTWAUT1274
:END:

有客有客。棲於草澤。觀龍門。壯禹迹。目送跳沫。十有餘里。心驚懸流。千有餘尺。氣濛濛而霧蒸。聲隱隱而雷激。於是吞舟之倫。吹潦將適。奮泥沙而鱍刺。簸鬐鬣以投擲。鱗櫛比而映水星攢。目曈曨而中流月白。翔謺浪。凌洪波。當用取之。既逞志而浩汗。何往不可。豈失溜而蹉跎。遂脫魚服。入龍渦。上既親於天水。下不離於黿鼉。天吳旁睞而莫測其以。馮夷眙而孰知其他。出彼處此。載騰載躍。違任公之釣餌。遠漁父之矰繳。昔常未達。伏艱難以如茲。今則獲伸。觀變化之何若。既稟受乎靈。遂隱見乎形。騖寥廓。升窅冥。却訝泥蟠。免翻身於尾赤。旋驚意逸。摩正色於天青。然後知遊濠浮沉。在藻出入。嗟所處之齷齪。恨中區之於邑。¶ 

<pb:NFKB_QTW_p0457-06a>

豈若一朝豹變。千古名立。當天衢而翺翔。近日域而呼吸。懸水之丈人莫比。赤鱗之巨鯉何及。永無涸轍之憂。寧有窮波之急。別有志士。卓爾不㣥。名嗟歲晚。寢必夜分。思拜手於丹闕。願獻賦於明君。儻獲比魚而變龍。必能行雨而吐雲。¶ 

** 登春臺賦(以晴眺春野氣和感深為韻)¶ 

:PROPERTIES:
:TITID: QTWTIT09576
:PERSID: QTWAUT1274
:END:

惟窮愁之伊鬱。嗟大塊之勞生。登春臺而寫望。獨觀化以娛情。熙熙然不知吾之喪我。悠悠爾方悟象之難名。矧夫見千門之景霽。逢六合之風清。夫何化者之自化。使夫成者之自成。樂以忘歸。歎盤遊之楚后。極而起恨。痛傷心於屈平。然則春之為氣。可以感人。臺之為高。可以觀徼。總山川以窮覽。極宇宙而遐眺。俯瞻魏闕。散嘉氣之氤氳。延望天門。登大明之皛耀。於時也。三農伊始。百卉皆春。天地相近。雷雲鮮屯。欣太皡之在震。嘉勾芒之在辰。以斯觀乎天倪。乃無所不至。以是觀乎王化。亦何遠不均。稽乎登臺之意也。寓興實繁。忘情蓋寡。獨有役於耳目。匪安排於原野。爭徇物以矜能。建升高而自下。庸詎知澹乎無為。道之所貴。起乎累土。采老氏之元言。歌彼載陽。識詩人之所謂。方¶ 
<pb:NFKB_QTW_p0457-07a>
發生之道達。屬陽和之布氣。登臺謂何。雅興逾多。玩韶景而則麗。聆微風而轉和。雖黃鳥之可悅。無同人而則那。時來何歡。物至而感。思千里之遐騁。登九層以流覽。褰裳未濟。徒有望於江湖。藻鑒高懸。且欲呈其肝膽。故其取類也遠。寓興也深。庶鑒登高之賦。無遺入爨之音。¶ 

* 張何¶ 
:PROPERTIES:
:PERSID: QTWAUT1275
:END:

何。大歷中進士。¶ 

** 蜀江春日文君濯錦賦¶ 
:PROPERTIES:
:TITID: QTWTIT09577
:PERSID: QTWAUT1275
:END:

粵惟姑洗應律。勾芒御辰。鴈橋風暖。犀浦花新。謺嶂縈郭。長楊映津。軒車照地。士女驚人。風土堪樂。山川可珍。歲時不殊於荊楚。形勝有類夫咸秦。晚景彌秀。晴江轉春。即有卓氏名姝。相如麗室。織迴文之重錦。豔傾國之妖質。鳴梭靜夜。促杼春日。布葉宜疎。安花巧密。寫庭葵而不欠。擬山鳥而能悉。績縷嫌遲。顰蛾慕疾。乍離披而成段。或煥爛而成匹。言濯春流。鳴環乃出。於是近深沈。傍清泚。朱顏始映。珍篋方啟。其始入也。疑芳樹影落澗中。少將安焉。若晴霞色照潭底。奪五雲長風未散。泫百花微雨新洗。爾乃曝林崖。出泉洞。遲日徐轉。和風緩送。稍變迴鸞。全分舞鳳。戲蝶¶ 
<pb:NFKB_QTW_p0457-08a>
時遶。嬌鶯欲弄。乘春景而方收。俟王正而入貢。懿其彩色足重。鮮明可嘉。青為禁柳。紅作宮花。能使衞尉縈障。夫人飾車。郎官居而列宿。郡守衣而還家。若夫齊紈之與楚練。豈非細縠之與輕紗。¶ 

** 早秋望海上五色雲賦(以餘霞散成綺為韻)¶ 

:PROPERTIES:
:TITID: QTWTIT09578
:PERSID: QTWAUT1275
:END:

夫幽棲多暇。樂道閒居。坐文章之苑囿。放精思以畋漁。詠太沖之招隱。諷相如之子虛。覯蘭凋而蕙歇。傷夏卷而秋舒。昇重軒以徙倚。目平海而踟蹰。見五雲之間出。繞三山而忽諸。映烏晶之曭朗。涵蜃氣之紆徐。光泛泛而逾靜。影離離而不疎。懿夫騰碧海。瑞皇家。金柯玉葉兼雜花。文璀璨。光紛華。況夫羅錦帳。繞香車。雙虹宛轉縈翠霞。及夫倏而聚。忽而散。霓裳羽旆相陵亂。倚長空。浮迴岸。宛若瓊樓金闕橫天半。美人濯錦春江畔。既而叢彩可望。奇狀難名。㣥象糾紛。疑綺羅之繡出。五色明媚。若丹青之畫成。影沉波而海晏。氣羃岫而山晴。嗤碭嶺之光淺。恥汾川之色輕。壯瑞圖之舊籙。應樂府之新聲。似帝鄉之迢遞。冀有司而見行。悠悠帝國三千里。不託先容誰衒美。希君顧盻當及時。無使霏微散成綺。¶ 

<pb:NFKB_QTW_p0457-09a>

** 授衣賦(以霜降此時女工云就為韻)¶ 

:PROPERTIES:
:TITID: QTWTIT09579
:PERSID: QTWAUT1275
:END:

惟改歲之宏典。爰授衣於肅霜。稽月令之前制。得豳詩之首章。夫其損益從時。取其觀古人。象元黃。既績可以。為公子裳。促機上之寒杼。發桑間之懿筐。零露既漙。肅霜既降。聚於燎火。無資於借人。勸其功傭。俾率於同巷。爾其敦質素。黜華靡。翔葛屨之儉嗇。[:#AS-FEDD:●]¶ 
[:#AS-FBEC:●]犮麻衣之浮侈。裂素之潔。既無取於流黃。我朱孔陽。復何為乎惡紫。苟狸製之可識。諒羔羊之在此。且德惟稱服。道在隨時。惜光陰之暮矣。恐絺綌之淒其。會斯蠶績。取彼狐狸。既申之以雜佩。又組之以素絲。信物之美者。惟君子宜之。借如輕裘被服之客。纖手縫裳之女。晝翦綺紈。夜調砧杵。微芳發。素袖舉。絲兮衣兮。爰[:#AS-FEDD:●]¶ 
[:#AS-FBEC:●]犮爰語。莫不遵向晦以宴息。樂盛陰之室處。於戲。聖實作則。皇惟降衷。禮章度數。服制卑崇。鑒羔袖之非類。慎鷸冠之不衷。豈可裦然充耳。不念女工。俾僭亂以陵上。興怨言於大東而已。是以帶裳表儉。黻冕昭文。襲緇衣之改造。追補袞之清芬。故能宜象服。集元纁。將菲薄以為寶。豈浮奢之足云。守道固窮。至圖未就。卒歲無褐。憂心如疚。四時迭運。竊獨悲此凜秋。萬物有託。子何為乎巖岫。空負悲哉之¶ 
<pb:NFKB_QTW_p0457-10a>
感。徒為哿矣之富。儻有彈冠之期。不忘綈袍之舊。¶ 

** 對太守步歸郡邸判¶ 
:PROPERTIES:
:TITID: QTWTIT09580
:PERSID: QTWAUT1275
:END:

** 　甲步歸郡邸掾吏大呼曰妄誕耳所由責其失禮訴云懷其印綬初不知寶¶ 
:PROPERTIES:
:TITID: QTWTIT09580
:PERSID: QTWAUT1275
:END:

帝念分憂。國資共理。慎擇股肱之守。以為藩屏之臣。甲遇明時。偏承重寄。須榮晝錦。焉可步歸。未聞叔度之歌。空效買臣之事。自可奉乎新命。剖之分符。而乃襲以故衣。懷其印綬。況從大夫之後。不可徒行。而於掾吏之間。誠為誕妄。車曾不下。匪黃霸之臨人。吏乃疾呼。類陳遵之驚座。以為失禮。其若有詞。捨而勿詰。於古何愧。¶ 

* 蘇子華¶ 
:PROPERTIES:
:PERSID: QTWAUT1276
:END:

子華。大歷十年進士。¶ 

** 竹如意賦(以簡素輕易適手便人為韻)¶ 

:PROPERTIES:
:TITID: QTWTIT09581
:PERSID: QTWAUT1276
:END:

嗟夫。約物之製。智不可限。利用則深。論工太簡。彼如意之在御。得幽賞之餘裕。雕飾非駭目之珍。雅麗乃捎雲之簵。絲柄玉質。瓜首冰素。啟嘉論之要端。導指蹤之宏度。原其性也靈而貞。度其體也堅而輕。倚鮮膚而烟潤。掉皓腕而風生。升堂間乎琴瑟。入座偶乎簪纓。荷新仁之重顧。承在¶ 
<pb:NFKB_QTW_p0457-11a>
握之深情。㣥幽人之居。既挺乎高節。如君子之義。因錫以嘉名。工以盡智。明乎所為。樂貴聲和。禮存體易。唯此物之聞素。通達人之深義。不擊寶樹而爭豪。豈埋金陵而自累。眾媚彩而求益。我全真以自適。點珠翠之華筵。宜幽棲之煙策。雖小曲而受用。終大正而不易。動息含舒散之情。拂拭滅風塵之迹。信而可久。直而不朽。每發四座之先。不起一人之後。亮無心以應物。寧效事而我有。擢本歸造化之工。死節順操持之手。嗟乎。在野之年。亭亭碧鮮。泫空中之墜露。掃石上之輕烟。紆巧思以就規。愜幽心而靜便。永以錫君之肌骨。永以奉君之周旋。亦以居守之臣。感時之倫。分御服而恩甚。擊唾壺而命迍。胡一否而一泰。因歌之於古人。¶ 

* 盧士開¶ 
:PROPERTIES:
:PERSID: QTWAUT1277
:END:

士開。大歷十年進士。¶ 

** 五色土賦(以皇子畢封依色建社為韻)¶ 

:PROPERTIES:
:TITID: QTWTIT09582
:PERSID: QTWAUT1277
:END:

尊彼國常。乃立人極。依大社以封土。命諸侯以方色。木官復位。東極於焉必書。火正是司。南方由之可識。西同白帝之象。北察元武之職。配中黃而立名。覆四方而作式。於是¶ 
<pb:NFKB_QTW_p0457-12a>
端扆穆穆。授策皇皇。賢戚封建。君臣樂康。既載人之爾厚。亦植物而惟良。可以載八紘。包大荒。豈離逷於我邑。盡東南於我疆。昔神黷無厭。聞革故於有魏。天祚明德。遂惟新於聖唐。總祝融與蓐收。臣元冥與勾芒。知合之以濟代。故貢之以來王。守於爾位。亦有寵子。思翦桐而是立。故分茅以共理。所以維城。所以撫封。爰作稼穡。錫之附庸。立五色以相備。和八音以相從。色能惟正。音乃叶雅。將察之以報功。故封之以立社。惟人是恤。選賢以建。仰夏正之攸敦。法周官之大憲。胙之而氏可命。相之而宅可依。五德聿修。萬方知歸。即之也真彩煌煌。望之也靈壇巍巍。足以表正方夏。發揚德輝。等乎珪瑞。叶以元吉。建樹侯家。藩屏王室。分之惟五。行之惟一。實邦家之永固。與天壤而齊畢。¶ 

** 日月如合璧賦(以雨曜相合候時不差為韻)¶ 

:PROPERTIES:
:TITID: QTWTIT09583
:PERSID: QTWAUT1277
:END:

聖人在上。與天地廣。元德彰於日月。洪休備乎瞻仰。合璧之為狀也。㯋耀相向。圓明比象。麗重光於一軌。開混茫而精爽。其真不遷。其合以兩。和陰陽而二儀交泰。辨分至而九服融朗。既無異於弦朢。故王道所以坦蕩也。至矣哉。考日以正時。本於元妙。會日以合月。宜乎暠曜。歷[:#AS-8850:⿰足⿸厂⿱田坴]次而雙¶ 
<pb:NFKB_QTW_p0457-13a>
滿。合晶耀而並照。一陰一陽。曰柔曰剛。既恒其用。亦曜其相。其合也契天地之明。其璧也本日月之光。國有道則循其度。邦無道則失其常。上元昇而軒歷著。太初復而漢運昌。寧止纖纖西樓。昭國熹而形偃。杲杲東戶。表臣忠而據黃者哉。懿乎一德升聞。天休下答。示軌範於萬代。發文明於六合。且乾道微而難究。惟君是侯。帝德廣而無私。惟天是祐。明者莫昭於日月。故表之以會同。同者將慶於和平。乃整之於宇宙。同輪共規。叶慶應期。既周天而同道。乍皎皎以遲遲。璧之生也本乎律。律之用也在乎時。厥祥云久。逢昏則否。其興也明后。惟道之遐。其應不差。是昭乎皇家。諒我后之明德。發大道於光華。何必堯年之與漢代。而茲歷之可嘉。¶ 

* 丁春澤¶ 
:PROPERTIES:
:PERSID: QTWAUT1278
:END:

春澤。(一作丁澤)大歷十年進士。¶ 

** 日觀賦(以千載之統平上去入為韻)¶ 

:PROPERTIES:
:TITID: QTWTIT09584
:PERSID: QTWAUT1278
:END:

日之升也。浴海而麗天。嶽之峻也。切漢而臨邊。登高者以致九霄之上。愛景者欲在萬人之先。其所惟一。其仞惟千。伊風靈之有載。彼日觀之存焉。夫其夜刻未終。曙色猶昧。¶ 

<pb:NFKB_QTW_p0457-14a>

彼窮高之極遠。此有進而無退。未辨昏明。斯分覆載。屢聞鳴鴈。猶陰沉而不覩。忽聽晨雞。即曈曨而可愛。於是漸出暘谷。將離地維。巖巒既秀。草樹生姿。氣則赫赩。人皆仰之。其望也如燭。其照也無私。昔者帝王御宇。立極垂統。封禪及此成功。巡狩應其春仲。莫不登茲絕頂。遐燭大明。思煦嫗之義。窮造化之精。以為日象一人之德。嶽是三公之名。信王侯之設險。俾夷狄之來平。方今一德無為。三光有象。動植昭泰。神祇肸蠁。千巖瑞色。思效祉以爰升。萬壑春雲。欲入封而空上。客有才乏羽儀。心思鶱翥。每積聚螢之志。難登望日之處。引領終夕。含情達曙。知照燭之有期。故躊躇而不去。重曰。日有觀兮絕代獨立。登之望兮無遠不及。何太陽之至精。莫不專於出入。¶ 

* 楊冕¶ 
:PROPERTIES:
:PERSID: QTWAUT1279
:END:

冕。大歷四年官劒南西道節度副使。攝渝州刺史左威衞大將軍。¶ 

** 靈石頌(并引)¶ 

:PROPERTIES:
:TITID: QTWTIT09585
:PERSID: QTWAUT1279
:END:

天下有道。祥瑞必呈。明王協應。今靈石見于深潭。克表清泰。攝刺史之宏農楊公之坐嘯也。頃緣馬伯南據州數月。¶ 

<pb:NFKB_QTW_p0457-15a>

及公下車。闡揚恩信。乃避而去。楊子琳部率一萬。公以談笑慰之。遂感激沿流。封疆烏合之眾。礪戈恃險。八年不降。公飛短檄。責之。乃斂袵屈膝而至。於是邱園之士。襁負畢來。六府孔修。百姓鼓腹。因感此石。如晉義熙之春焉。頌曰。懸崖十仞。盤石且靈。候時將穩。必見其形。烟塵已息。巴地初寧。良牧移風。厥德惟馨。¶ 

* 裴清¶ 
:PROPERTIES:
:PERSID: QTWAUT1280
:END:

清。大歷二年自宿州刺史徙吳興。遷越州都督。充浙東西團練副使。¶ 

** 進金沙泉表¶ 
:PROPERTIES:
:TITID: QTWTIT09586
:PERSID: QTWAUT1280
:END:

吳興古郡。顧渚名山。當貢焙之所居。有靈泉而特異。用之蒸搗。別著芳馨。信至德之感通。合太和而獻納。甘有同于沆瀣。清遠勝于滄浪。¶ 

* 裴曙¶ 
:PROPERTIES:
:PERSID: QTWAUT1281
:END:

曙。諝從弟。大歷朝官臨桂縣令。¶ 

** 祈雨感應頌(并序)¶ 

:PROPERTIES:
:TITID: QTWTIT09587
:PERSID: QTWAUT1281
:END:

二年。余從兄自左司郎中詔領虔州牧。不朞月而令行焉。削其煩苛。存乎簡易。惟德用乂。以康保民。端已而屬吏自¶ 
<pb:NFKB_QTW_p0457-16a>
修。體道而風俗加讓。除惡務本。(闕二字)等不法。非時而誅。施惠惟勤。王劒(闕一字)窮苦。出錢以賑。原義制事。非禮罕言。爾日也。路不拾遺。人歸其厚。戊申歲季夏閏月。遠郊[:#AS-8FBB:●]陽。於戲儲潭。神之靈者。入廟而驕陽猶赫。陳祠而元冥召陰。我信既孚。伊神降祉。乾坤合德。風雨應期。表以隨車。雲不待族。昭其福善。雷無假震。越翼日而滂沱矣。發我枯瘁。長我黍稷。卓彼甫田。厥有秋矣。曷以報德。靡愛斯牲。曷以表靈。載葺其宇。夫供億王用。俾無暴徵。轉輸泛舟。爰有易道。人無怨色。其財罕遺。天與和氣。而變不生。則災害匪常。休咎由政明矣。其宋也下堂頓首。其衞也舉國興師。神昭至誠。則不容易。豈比夫至理通變。發言馨香。神人叶和。天地之利。宜保膺元吉。翼戴休明。禍亂無因而生。福慶永垂後裔。曙則不典。敢贊頌聲。頌曰。¶ 

仙郎出守。猛虎渡河。祐賢進善。崇正黜訛。黃霸潁川。晏嬰東阿。輕關易道。禁暴屏苛。列邑循吏。異畝嘉禾。士農工商。阡陌宏多。時雨不降。儲潭是過。幽廟肸蠁。連山嵯峨。天地合氣。魚龍躍波。隨車霢霂。通昔滂沱。實發實穎。載謠載歌。精意以薦。至誠伊何。牲不愛羊。酒盈其犧。天下之利。期在¶ 
<pb:NFKB_QTW_p0457-17a>
惟和。¶ 

* 柴少儒¶ 
:PROPERTIES:
:PERSID: QTWAUT1282
:END:

少儒。大歷四年自揚州司馬除括州刺史。¶ 

** 居喪惰績判¶ 
:PROPERTIES:
:TITID: QTWTIT09588
:PERSID: QTWAUT1282
:END:

** 　得甲居喪不績採訪使責太守風化不著訴稱誠恥之也是亦為政¶ 
:PROPERTIES:
:TITID: QTWTIT09588
:PERSID: QTWAUT1282
:END:

先生垂教。則喪也寧戚。君子立身。必造次於是。甲何為者。焉知禮乎。惰爾庶功。隳我王化。既稱家而罕制。復居里而無職。且啜菽飲水。樂盡其中。泣血寢苫。孝乎斯在。何必厚藏醯醢。傚襄公之送妻。自可薄盡有無。同子柳之葬母。忽而都闕。未之前聞。不績無纕。則周官之故事。有裘勿服。乃郕人之匪臧。況八使觀風。澄清可尚。六條曠職。政化蔑如。不懲熊軾之[:#AS-8FBB:●]。孰謂蠏筐之責。¶ 

** 對均輸田判¶ 
:PROPERTIES:
:TITID: QTWTIT09589
:PERSID: QTWAUT1282
:END:

** 　吉泰將均輸地上已籍下人告不合¶ 
:PROPERTIES:
:TITID: QTWTIT09589
:PERSID: QTWAUT1282
:END:

禹制初闢。周疆肇建。蕭收漢閣。益掌虞邦。井田有差。經隧無紊。順陽和以肅事。映秋霜以畢力。四時得業。萬邦作孚。豈容吉泰愚駑。致心誣妄。析言興盜。亂名改作。革公田以¶ 
<pb:NFKB_QTW_p0457-18a>
入已。自犯嚴科。移私籍以安居。不知天憲。往聞匡子。今觀吉生。幸付司刑。以議其罪。¶ 

* 柳伉¶ 
:PROPERTIES:
:PERSID: QTWAUT1283
:END:

伉。大歷朝官太常博士。¶ 

** 請誅程元振疏¶ 
:PROPERTIES:
:TITID: QTWTIT09590
:PERSID: QTWAUT1283
:END:

臣出身事君。忝備近密。夙有志願。銘之在心。若遭艱危。必死王事。當今日之際。是臣死之秋。將死之言。庶裨萬一。特乞陛下少垂聽覽。則甘就鼎鑊。且天生四夷。皆習戰鬬。輕走易北。獨有犬戎數萬之師。犯關度隴。歷秦渭。牧邠涇。曾不血刃。直至城闕。館穀向有三載。[:#AS-92F9:⿰帛⿱丿糸]地數踰千里。謀臣不為陛下陳一言。武士不為陛下效一戰。各攜卒伍。剽刦閭閻。汙辱宮闈。燒焚陵寢者。何故。此將帥之心叛陛下也。自朝義東滅。迴紇北歸。陛下以為智力所能。神明所贊。委權近貴。失意元勳。日引月長。浸成大禍。陛下侍臣載路。多士盈庭。竟無一人折檻牽裾。犯顏迴慮。至使北捐汾浦。西失秦川者。何故。此公卿之心叛陛下也。陛下出城之日。鑾駕未動。京師百姓。刦奪府庫。城外百姓。更相殺戮者。何故。此三輔之心叛陛下也。自九月二十八日聞有警急。十月一¶ 
<pb:NFKB_QTW_p0457-19a>
日下詔徵兵。至今凡四十日矣。天下兵一人不至。何故。此四海之心叛陛下也。近自京輔。遠至海隅。文武百寮。志皆離叛。雖有朝恩戮力。陝郡堅城。陛下獨能長守社稷乎。今臣所言四者皆叛。陛下以為虛邪實邪。若以為實。陛下以今日之事。為安邪危邪。若以為危。陛下豈得高枕而臥。不决大計。臣聞良醫之療病也。必審觀病源。當病授藥。若不當病。療之無益。陛下知今日之病。何因至此。臣實知之。請言其故。何者。天下之心。皆恨陛下不練士卒。疎遠賢良。委任宦官。離間將相。以至於此。陛下必欲救今日之急。存宗廟社稷。即請斬元振之首。懸示天下。盡出內使。配隸諸州。以朝恩勳勞。留在左右。仍以神策兵馬。迴付漢官。使朝臣百寮。每日坐議。左右使令。盡用文武。然後大下明詔。削去尊號。引過歸已。深自刻責。誓與下寮將相。率德勵行。後宮嬪妃。且移別院。與宰相以下。晝夜論政。下詔云。若天下勳臣。知予自新。許予改過。即召募將士。來赴朝廷。若以為舊惡未悛。修身有闕。則帝王大器。敢妨聖賢。聽天下所往也。陛下若納臣此言。行臣所請。一月之內。天下兵馬若不雲集闕下。臣請闔門寸斬。以謝陛下。伏乞陛下讀臣此表一¶ 
<pb:NFKB_QTW_p0457-20a>
二十徧。親與朝廷商量。事若可行。則自處置。不用露臣此表。臣今日上表。即知萬死。但願行之。死無所恨。陛下若違臣所請。更無長策。社稷重事。伏惟陛下審圖之。¶ 

