#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0392-17a> ¶¶
#+PROPERTY: JUAN 0393
欽定全唐文卷三百九十三¶ 

<pb:NFKB_QTW_p0393-01a>
　獨孤及(十)¶ 

** 唐故亳州刺史鄭公故夫人河南獨孤氏墓版文¶ 
:PROPERTIES:
:TITID: QTWTIT08252
:PERSID: QTWAUT0820
:END:

夫人。河南洛陽人也。其先劉氏。出自沛獻王輔。其裔孫因¶
山命氏。中復姓劉。自獻王十九世至齊行臺尚書令永業。¶
始復為獨孤氏。自臨川至潁川郡長史府君。六葉明德。道¶
炳於世。夫人潁川府君長女。性聰異有志尚。寬仁慈順。加¶
之以明。柔而不惑。儉必中禮。歸鄭氏。生二男二女而寡。男¶
始孩。女未齔。鞠而育之。導之義方。長男曰季華。次曰子華。¶
既長。皆敦說詩禮。被服文行。時人稱夫人善誘善教。乾元¶
<pb:NFKB_QTW_p0393-01b>
三年。因洛陽再擾。隨子北征。永泰二年某日。終於鉅鹿郡。¶
享年若干。嗚呼。仁而宜壽。慈儉宜福。二者反是。為善者惑¶
焉。初夫人少因有行。思歸寧而不得。晚值多故。去邦族而¶
無復。由是終身有遠父母兄弟之痛焉。臨終顧其子。葬我¶
必於先大夫之壠。季華等泣奉遺旨。大歷三年歲在戊申。¶
以夫人之喪至自鉅鹿。冬十一月庚寅。反葬洛陽龍門潁¶
川府君塋兆之側。夫人之志也。及敢書伯姊之德。銘諸墓¶
石云。¶ 

<pb:NFKB_QTW_p0393-02a>

** 唐故河南府法曹參軍張公墓表¶ 
:PROPERTIES:
:TITID: QTWTIT08253
:PERSID: QTWAUT0820
:END:

有唐逸士吳郡張從師。沖和純粹。辯博宏達。卓犖好古。儻¶
蕩逸㣥。言不近名。惟代耕是謀。貞不絕俗。以忘機為心。秀¶
才高第。起家臨濮縣尉。歷馮翊伊闕二縣主簿。乾元元年¶
拜監察御史。御史中丞鄭炅(一作旻)之擁旄濟江。辟為從事。¶
轉河南府法曹參軍。凡歷官五政。享年五十八。忘懷樂道。¶
終始以之。攘臂於爵祿聲利得喪虧盈之間。如浮雲無心。¶
野鶴獨立。形全神全。身與化俱。上元二年八月辛卯。終於¶
<pb:NFKB_QTW_p0393-02b>
吳郡私第。其孤惟儉惟靜。能稟謩訓。弱歲皆精左氏穀梁¶
春秋。藐爾在疚。零丁何怙。季弟祕書省正字曰從申。乃茹¶
天倫之哀。謀及卜筮。以是歲九月二十八日。權窆於虎邱¶
山之西原。禮也。初公祖損之。隋大業中進士甲科。位至侍¶
御史尚書水部郎。損之生烈考浤。(一作法)以碩學麗藻。名動¶
京師。亦舉進士。自監察御史為會稽令。文雅之慶。施於後¶
昆。故擢秀才而衣繡衣者。及公三葉。君子以為榮。少好黃¶
老。且修禪慧。晚節持六經微言。以遺三子。三聖之學。不墜¶
於地。君子以為博。詼諧不羈。頡頏傲世。視軒冕纓紱如塵¶
埃。必也臨事能斷。義形於色。推賢進善。不進不止。君子以¶ 
<pb:NFKB_QTW_p0393-03a>
為達。當伊川啟戎。歷陽為魚。公力窘身陷者至於再。涵泳¶
沸鼎。揭厲橫流。而跡無緇磷。憂患不能及。君子以為智。宜¶
享黃髮而升青雲。天胡降凶。殲我仁人。嗚呼先生。往無返¶
期。談藪清風。詞林逸韻。墨池真草。三事永絕。凡今友朋。可¶
勝痛乎。恐後代邱隴將平。川澤相失。求遺跡者。莫知德音¶
之所始。乃志之於石。永為靈表。¶ 

** 唐故朝散大夫潁川郡長史贈祕書監河南獨孤公靈表¶ 
:PROPERTIES:
:TITID: QTWTIT08254
:PERSID: QTWAUT0820
:END:

公諱某。其先劉氏。出自漢世祖光武皇帝之裔。世祖生沛¶
獻王輔。輔生釐王定。定生節王正。正生長子廣。嗣王位。次¶
<pb:NFKB_QTW_p0393-03b>
子廙。仕漢為洛陽令。廙生穆。穆生進伯。為度遼將軍擊匈¶
奴。兵少援不至。戰敗。為單于所獲。遷居獨孤山下。生尸利。¶
單于加以谷蠡王之位。號獨孤部。尸利生烏和。烏和生二¶
子。長曰去卑。為右賢王。建安中。獻帝自長安東歸。有李傕¶
郭氾之亂。右賢王率其部衞車駕還洛。遂徙許。復歸國。卒。¶
次弟猛代立。生嗣論。嗣論生路孤。路孤生眷。眷生羅辰。從¶
魏文帝遷都洛陽。遂為司州洛陽人。始以其部為氏。用勳¶
伐錫爵永安公。位征東將軍定州刺史。征東生萬齡。官至¶ 
<pb:NFKB_QTW_p0393-04a>
廷尉。諡曰貞。廷尉生稽。字延平。善左右射。學究金匱之奧。¶
魏世祖初。從平滑臺。以功授散騎常侍。歷守冀定相三州。¶
時新定律令。慎選廷尉。徵公拜焉。再世為法官。俱以廉平¶
不苛顯名。當時榮之。加鎮東將軍。薨諡曰文。鎮東生歸。辯¶
聰而才。又為鎮東。薨贈太尉。太尉生冀。字希顏。以博學侍¶
講東宮。歷安南將軍定州刺史。贈司徒。司徒生永業。以文¶
武兼備。佐齊王入洛定鄴。都督幽洛二州。由行臺尚書令¶
升司徒。封臨川郡王。語在齊史。臨川王生子佳。在齊為勁¶
努將軍。在周為儀同三司。在隋守清遠(一作懷朔)鎮。握節死難。¶
<pb:NFKB_QTW_p0393-04b>
贈并州刺史。并州生義順。武德中歷戶部侍郎尚書左丞¶
光祿大夫。封洛南郡公。洛南生左千牛備身諱元慶。公之¶
祖也。千牛生朝散大夫定州長史諱思陳。公之父也。二十¶
三葉之德善。鍾其人(一作仁)於公。公剛方廉清。貞信宏寬。德¶
厚性和。與四時氣侔。非天下之直道不行。非先王之法言¶
未嘗言。當出處去就之間。非抑與不苟求。與朋友交。非同¶
道不苟合。至守王事。臨大節。非其正。雖臨大兵不懼。恪德¶
危行。居易中立。不可得而親。不可得而疎。讀書觀忠孝大¶
畧。不索隱賾。屬詞止乎禮義。不止詠情性而已。太極元年。¶ 

<pb:NFKB_QTW_p0393-05a>

詔舉文可以經邦國者。宣勞使源乾曜以公充賦。時對策¶
者數百人。公與滎陽鄭少微特冠科首。起家拜同州郃陽¶
縣尉。歲滿。授好畤縣尉。開元十四年。元宗初登封泰山。注¶
意二千石令長以煦嫗下民。授公益州溫江令。公治縣如¶
治家。明不至察。威不至猛。去煩苛繳繞之政。施德信刑禮¶
以訓齊之。溫江人飲公之化。逋者復。疲者悅。善者勸。不善¶
者知恥。益州刺史張敬忠以狀聞。詔授監察御史。轉殿中¶
侍御史。會權臣惡直。斥去不附已者。貶公廬州長史。明年。¶
<pb:NFKB_QTW_p0393-05b>
惡直者罷位。公稍移武功令。未到官病免。二十三年除寧¶
州司馬。二十八年遷潁川郡長史。初公為御史。嘗以直忤¶
吏部侍郎李林甫。是時林甫當國。常欲騁憾於我。而五府¶
三署。每有高選。㣥公皆昌言。稱公全才。且各以臧文竊位¶
自引。由是得免於咎。然十年再遷。而位不離郡佐。或勸公¶
卑其道。可以取容於世。公曰。可卑非吾道也。屈伸天也。非¶
人也。人其如予何。天寶元年加朝散大夫。二年七(一作二)月¶
七日。寢疾終於位。春秋五十七。位不尊。壽不遐。志不行。善¶
不報。其直虛語。守道者相弔以為痛。是歲八月。殯於郡東。¶
至德二年歲次丁酉十月十四日。權遷窆於洛陽龍門山¶ 
<pb:NFKB_QTW_p0393-06a>
西岡。大歷四年五月十三日。詔贈祕書監。命卿之位。錫於¶
身後。嗚呼哀哉。夫人河南洛陽人也。薛國長孫覽之元孫。¶
咸陽縣丞諱頓府君之女。左金吾將軍諱子哲府君之妹。¶
稟天元和。生知孝慈。含德之厚。與坤體合。執筓助祭。四十¶
餘載。人莫見夫人喜怒之容。躬勤順承。動叶禮經。宗族以¶
睦。長幼以序。無言無為。化成於家。公之加命服也。夫人封¶
封邱縣君。氾等既孤。夫人棄采蘋之度。修釋氏教。受正觀¶
法於長老比邱尼上方。服勤一年。得四念。處三昧。視去諸¶
結。猶棄涕涶。至德二年。隨子東征。明年歲在戊戌七月二¶
<pb:NFKB_QTW_p0393-06b>
十四日。終於會稽。享壽六十有四。八月某日。權殯於雷門¶
之南。氾巨及正等遭天不弔。無恃無怙。以世故坎壈。不克¶
遷祔者十一年矣。欲報顧復。天胡有極。今年問宅兆於前¶
都水使者張係。係卜甘泉東伊水西甘泉鄉之原吉。謹以¶
歲次已酉秋七月壬午。遷公夫人靈坐合安厝於此原。猶¶
懼陵谷世人之不我期也。故不敢不志。抆血勒石。以貽後¶
嗣。¶ 

** 唐故尚書祠部員外郎贈陝州刺史裴公行狀¶ 
:PROPERTIES:
:TITID: QTWTIT08255
:PERSID: QTWAUT0820
:END:

曾祖仁基。隋光祿大夫行左光祿大夫。皇朝贈使持節都¶ 
<pb:NFKB_QTW_p0393-07a>
督原州諸軍事原州刺史。諡曰忠。祖行儉。皇朝銀青光祿¶
大夫禮部尚書聞喜縣開國公。贈太尉揚州大都督。諡曰¶
獻。父光庭。皇朝光祿大夫行侍中兼吏部尚書正平縣開¶
國男。贈太師。諡曰忠獻。絳州聞喜縣崇慶鄉太平里裴稹¶
年若干行狀。公天姿英拔。德宇宏曠。禺昂公器。磊砢高節。¶
武庫森㦸。玉山照人。起家以門。調補千牛備身。歷太子通¶
事舍人太常寺主簿。是時萬邦方乂。獻公當國。天子垂衣¶
穆清。以有天下。而衮職之闕。疇咨之府。公入則竭力。出則¶
匪躬。外詢輿人。以備過庭之問。陰薦多士。用宏審官之選。¶
<pb:NFKB_QTW_p0393-07b>
既而濟濟俊乂。爛盈東閣。邦之得賢。於斯為盛。畫一之詩¶
作。而嘉魚之頌興。公之幹蠱也。轉京兆府司錄參軍。輦轂¶
之大。綱轄之劇。牒訴浩穰。文墨填委。公游刃餘地。而大郤¶
斯批。若網在條。而衆目不紊。談笑之隙。簿領肅如。論者知¶
逸驥之足。方自此始。開元二十一年。忠獻公捐館。惸然在¶
疚。哀越乎禮。會執事者醜正作福。怙寵匿怨。乃因喪乘釁。¶
將逞憾於我。言之如簧。上亦投杼。公乃銜恤進牘。呌閽抗¶
憤。危言自明。至誠旁感。由是宗祏垂祉。高天聽迴。恩方照¶
微。神亦悔禍。卒令臧孫有加等之葬。公業有不忘之歎。公¶ 
<pb:NFKB_QTW_p0393-08a>
之克家也。服闋授起居郎。載筆丹墀。書法不隱。開元二十¶
四年。三庶人以罪廢。事出宮闈。變生飛語。時壽王以母寵¶
子愛。議者頗有奪宗之嫌。道路憫默。朝野疑懼。公乃從容¶
請間。慷慨獻諫。上述新城之殷鑒。下陳戾園之元龜。謂興¶
亡之由。在廢立之地。天子感悟。改容以謝。因詔以給事中¶
授公。公曰。陛下絕招諫之路。為日固久。今臣一言而荷殊¶
寵。則言者衆矣。何以錫之。上善其敏而多其讓。乃止不拜。¶
尋除尚書祠部員外郎。恪居禮闈。休問惟穆。宏濟之畧。因¶
為已任。於時搢紳高議。方以青雲期公。不弔昊天。降此短¶
<pb:NFKB_QTW_p0393-08b>
歷。開元二十九年某月日。薨於私第。春秋若干。君子謂公¶
貂蟬之葉。瑚璉之器。壽不及黃耉。名不登明堂。天其未亡¶
狐趙之勳。成宣之德也。非昌其身。必大於後。果介繁祉。有¶
才子四人。長曰倩。尚書駕部員外郎兼殿中侍御史江西¶
道租庸鹽鐵等使。次曰儆。尚書司勳員外郎兼殿中侍御¶
史參中軍元帥雍王軍事。次曰倚。殿中侍御史試守萬年¶
縣令。季曰侑。太原府榆次縣尉。構廈[:#AS-9061:⿰王褱]材。切玉利器。價敵¶
三虎。族擬八王。朝廷褎之。方倚以成務。元年春建辰月。肆¶
大眚。命有司錄勳追舊。於是詔贈公諫議大夫。猶以禮未¶ 
<pb:NFKB_QTW_p0393-09a>
超倫。位不充德。秋八月下詔曰。贈諫議大夫裴某。操履貞¶
純。器能溫敏。素推雅望。嘗踐清班。志業屈於當時。風猷悲¶
於既往。顧其允嗣。久在周行。雖禮及前修。已申追遠。而恩¶
霑後命。宜有贈榮。俾高列岳之班。更表重泉之飾。可贈使¶
持節陝州刺史。禮也。公天機超邁。雅有大畧。氣直而溫。性¶
擾而毅。貞可幹事。善足救物。外坦蕩豪舉。朗然不羈。內敦¶
敏純固。忠而能力。至若輕死重義。貴身賤名。視錢帛如糞¶
土。戲公卿若草芥。其於履危機。臨大節。則氣冠賁育。勁侔¶
風霜。未嘗以得喪夷險。蠆芥於胸臆。詩云。昭明有融。高朗¶
<pb:NFKB_QTW_p0393-09b>
令終。公實有焉。謂宜荷天之休。俾熾而大。龍泉未試。隙駟¶
先往。天乎斯才。而有斯壽。今寵優八命。澤及九原。已申追¶
遠之恩。請遵易名之典。寶應二年某月日。故吏某官某謹¶
上。¶ 

** 為吏部李侍郎祭李中丞文¶ 
:PROPERTIES:
:TITID: QTWTIT08256
:PERSID: QTWAUT0820
:END:

某年月日。某官某乙。謹以清酌少牢之奠。敬祭於故蘇州¶
刺史兼御史中丞贈吏部侍郎李公之靈。嗚呼。天以純粹¶
鍾美於公。孝友慈惠。公廉貞直。事君以忠。臨節有勇。可以¶
師表鄉黨。儀刑搢紳。宜荷百祿。乃朋三壽。孰司物化。曾莫¶ 
<pb:NFKB_QTW_p0393-10a>
輔德。諸公不死。公獨返真。官不過八命。年未踰六十。豈五¶
藥乖養。九藏失節。以及此乎。將修短之域。窮達之數。止於¶
是乎。前期幽報。如所修乎。俯觀生前。亦有恨乎。昔公出入¶
臺閣。勤勞王事。馳驅使車。周旋天下。克已奉職。一何正也。¶
姑蘇之役。姦倖搆難。公秉義勇。誅其渠魁。海寇圍逼。勾吳¶
震駭。公率羸師。克翦大敵。奇謀生於死地。貞節見於孤城。¶
夫豈惡生。誓無奪志。臨危致命。一何壯也。濯纓來朝。祗若¶
王命。三府高議。方以黃散咨公。天乎無知。不從人欲。旅櫬¶
委於空館。妻孥恨於遠道。其來也駟馬朱轓。其往也孤轊¶
<pb:NFKB_QTW_p0393-10b>
丹旐。天子興悼。台臣雪泣。情鍾我輩。哀可既乎。某乙等義¶
惟寮友。季卿等屬忝宗族。歡愛如昨。書札猶新。伸眉未幾。¶
交臂忽失。形骸留此。魂魄何之。鳴琴潺湲。怳若在耳。前路¶
冥寞。良遊無期。靈之來兮。歆此薄酹。尚饗。¶ 

** 為元相祭嚴尚書文¶ 
:PROPERTIES:
:TITID: QTWTIT08257
:PERSID: QTWAUT0820
:END:

年月日。某官某乙。謹以清酌少牢之奠。敬祭於黃門侍郎¶
兼吏部尚書御史大夫嚴公之靈。嗚呼。天惟匪忱。才不必¶
壽。冉耕斯疾。顏回短命。吉凶兆眹。凡聖共惑。惟公茂質。見¶
於芳年。菌蠢九葩。磊砢千丈。頃嘗戮力當代。以智開物。若¶ 
<pb:NFKB_QTW_p0393-11a>
發硎之刃。決雲切泥。長安浩穰。憲網疎漏。天子命公。尹京¶
執法。能秉直道。以張皇綱。盜奔訟清。周月報政。巴蜀亟擾。¶
上為旰食。公之攸徂。亂亦遄已。昆夷授首。卭僰飲化。乃加¶
冢卿。為天喉舌。謂當任極台鉉。壽如岡陵。青雲可攀。白日¶
忽暮。嗟來桑扈。溘與化往。孰云夫君。而有斯命。藂蘭春敗。¶
大壑夜失。非君興哀。吾誰為慟。昔公先中書。以道消讒勝。¶
不踐衮職。公復算屈短歷。卒無相印。蒼生孤望。前後同悲。¶
曩子論交。於予投分。形接意敵。聲應事感。俱涉世故。累荷¶
寵榮。予忝台司。公亦亞相。大駕東狩。獲陪屬車。各負羈絏。¶
<pb:NFKB_QTW_p0393-11b>
同扞牧圉。誠節見於多難。交態彰於困蒙。願言悉心。共獎¶
王室。鎮蜀之役。南北頗限。猶易前期。未嗟少別。別未艾也。¶
死生間之。夙昔歡愛。今反為悲。真宰何人。壽夭誰司。善而¶
無報。天豈予欺。憶昨攸往。火旗電輜。今也來斯。白馬龍輀。¶
鯉書遂絕。雞黍無期。惜無寶劒。挂君松枝。旨酒一壺。幽明¶
此辭。尚饗。¶ 

** 為楊右丞祭李相公文¶ 
:PROPERTIES:
:TITID: QTWTIT08258
:PERSID: QTWAUT0820
:END:

年月日。尚書右丞楊綰吏部侍郎李季卿吏部侍郎王延¶
昌刑部侍郎魏少遊工部侍郎徐浩。謹以清酌少牢之奠。¶ 

<pb:NFKB_QTW_p0393-12a>

敬祭於故相國李公之靈。嗚呼。宗祏儲祉。降神生公。稟天¶
純懿。為國柱石。負荷大業。儀刑本枝。九居專城。六處八座。¶
五領憲府。兩登台司。惟公廉忠信是務。惟寬厚清靜是守。¶
危言獻可。未嘗脂韋取容。直躬而行。不為權倖改操。三已¶
無慍。一麾乃出。其茂勳崇名。遺芳餘事。輝映策牘。標準搢¶
紳。所莅之邦。於今頌美。若鄭人之思子產。周人之歌召伯。¶
謂公福如山阜。壽登期頤。為天子元老。以弻成庶政。溘與¶
化往。嗚呼曷歸。何萬人之具瞻。與天命之相違。窺遺塵於¶
<pb:NFKB_QTW_p0393-12b>
臺閣。想見公之容徽。嗟道申而壽屈。痛迹是而人非。綰等¶
恭承嘉惠。昔嘗登門。接後堂之懽娛。參東閤之討論。謔浪¶
在耳。書札是存。奈何少別。忽間九原。尚饗。¶ 

** 為吏部楊侍郎祭李常侍文¶ 
:PROPERTIES:
:TITID: QTWTIT08259
:PERSID: QTWAUT0820
:END:

年月日。某官某乙。謹以清酌之奠。敬祭於故右散騎常侍¶
贈禮部尚書李公之靈。嗚呼。沖粹之氣。生德於公。忠孝貞¶
諒。聰明宏達。卓犖特立。英明虛受。自司翰持衡。觀風執法。¶
周旋三閣。出入十載。能直其道。而正其身。致命臨節仁而¶
有勇。造次顛沛。義形於色。莊敬發於談笑。孝謹扇乎閨門。¶
若天祚明德。神與正直。公宜錫慶鍾壽。俾大而昌於何官¶ 
<pb:NFKB_QTW_p0393-13a>
不至三事。年不及六十。積德無報。為仁者惑焉。今行及先¶
遠。將安宅兆。嗟來桑扈。往無返期。追思生平。夙昔懽好。懇¶
款交臂之分。殷勤同心之言。今則冥寞。無非夢想。非夫人¶
之為慟。吾誰為慟。不知神之所在。彼乎此乎。旨酒一樽。庶¶
以為別。尚饗。¶ 

** 為明州獨孤使君祭員郎中文¶ 
:PROPERTIES:
:TITID: QTWTIT08260
:PERSID: QTWAUT0820
:END:

年月日。某官某乙。謹以觴豆之奠。敬祭於故某部郎中兼¶
某州刺史員公之靈。吳越[:#AS-8B70:⿰⺅⿱⿰夭夭心]歲。元元艱食。帝咨四嶽。分命¶
於公。克勤於邦。克儉於家。忠而能力。剛亦不吐。出入臺閣。¶
<pb:NFKB_QTW_p0393-13b>
將十五載。動合律度。言為程式。及茲剖符。銜疾受命。而慨¶
然有表正東夏。澄清江湖之心。海隅蒼生。方望公以大庇。¶
朝廷搢紳。期公以上台。而悠悠蒼天。屈公以下壽。時既須¶
而命不與。智未窮而生有涯。嗚呼哀哉。昔公繡衣持斧。予¶
忝接武於朝。公負譴投荒。予亦左袵異域。山川有間。交情¶
無極。各隨流波。在天一方。險阻艱難。亦既備嘗。邂逅相遇。¶
荊蠻之鄉。惠而好我。何日能忘。浙右巨鎮。甬東孤城。風煙¶
相接。弔伐同盟。未及前驅。莫申微誠。遽聞沈疴。忽間死生。¶
九原誰歸。萬事長往。夙昔懽愛。無非夢想。舟逝壑走。吾將¶ 
<pb:NFKB_QTW_p0393-14a>
安仰。隻雞之薦。靈兮歆饗。¶ 

** 祭衢州李司士文¶ 
:PROPERTIES:
:TITID: QTWTIT08261
:PERSID: QTWAUT0820
:END:

年月日。前華陰縣尉獨孤及。謹以清酌庶羞之奠。敬祭於¶
衢州司士參軍李君之靈。惟君砥節礪行。抱粹含純。剛亦¶
不吐。直而能溫。筮仕誠立。安卑道存。宜錫難老。亦高其門。¶
奈何盛德。迫此短辰。追惟夙昔。修好於君。托以良援。申之¶
昏姻。勸我以義。敦我以仁。各徇薄宦。俱期致身。頃復離別。¶
幾為胡秦。契濶乖阻。艱難苦辛。君限靡盬。陳力甌閩。予集¶
荼蓼。零丁海濱。弔恤何深。舊好殷勤。贈言如昨。尺素猶新。¶
<pb:NFKB_QTW_p0393-14b>
倏忽長往。吾誰與親。常日音徽。平生懿文。今則已矣。長為¶
古人。憐君不知。哭君不聞。瀝酒墳草。灑淚隴雲。庶因薄奠。¶
髣髴精神。尚饗。¶ 

** 為華陰李太守祭裴尚書文¶ 
:PROPERTIES:
:TITID: QTWTIT08262
:PERSID: QTWAUT0820
:END:

年月日。華陰郡守李某。謹以清酌庶羞之奠。敬祭於故禮¶
部尚書裴公之靈。嗚呼。元精純粹。生德於公。峻極降祉。貞¶
明在躬。濯纓登朝。事君以忠。出入三閣。周旋兩宮。褰帷井¶
陘。推轂盧龍。喉舌是寄。淑問斯崇。鯤背垂天。鴻毛順風。亦¶
既左官。時更困蒙。夷險能齊。高明有融。三已無慍。再命滋¶ 
<pb:NFKB_QTW_p0393-15a>
恭。肇受方伯。俄昇秩宗。將陳謩謀。以佐時雍。如何不弔。降¶
此鞠凶。珠履聲絕。蒼生望窮。機返太素。勳留景鐘。杳杳龍¶
輀。瞻言徂東。敬飾薄奠。邀神昊穹。靈顧來饗。髣髴音容。嗚¶
呼哀哉。尚饗。¶ 

** 祭吏部元郎中文¶ 
:PROPERTIES:
:TITID: QTWTIT08263
:PERSID: QTWAUT0820
:END:

年月日。禮部員外郎獨孤及。謹以蔬飯壺酒。致祭於故吏¶
部郎中元公之靈。上士齊死生。下士愛生惡死而惑之。知¶
生死若幻。而不能忘情於其間者。我輩所不克免。始者與¶
公同弔死問生。論議亦頗嘗及此。豈謂言未絕口。而公又¶
<pb:NFKB_QTW_p0393-15b>
長往。昨日經過。遽成疇昔。何變化之速。乃至於是。視不及¶
瞬。言不及息。嗚呼元君。今已返於機。夫彭祖殤子。同歸於¶
盡。豈不知前後相哀。達生者不為歎。公齒髮未老。官途方¶
半。相視而笑。冀前路各有所展。豈圖間濶數日。而死生間¶
之。竹林如故。階塵未掃。惟人琴兩亡。影絕響滅。湯湯清弦。¶
豈可復聞。承以令辰。將赴塋闕。痛天道之茫昧。予豈無言。¶
而悲來從中。遠復抒意。匪祭也。永以為別也。尚饗。¶ 

** 祭壽州張使君文¶ 
:PROPERTIES:
:TITID: QTWTIT08264
:PERSID: QTWAUT0820
:END:

年月日。舒州刺史獨孤及。謹以清酌嘉蔬柔毛之奠。敬薦¶ 
<pb:NFKB_QTW_p0393-16a>
於故尚書工部郎中壽州刺史兼侍御史張公之靈。頃者¶
剖符為郡。與公鄰邑。祗役往復。日以攜手。嘗辱嘉惠。愛我¶
則深。奈何此別後盈魄未周。相去無山川之間。纔聞嬰疾。¶
遽告不幸。古詩稱一息不相知。今乃爾耶。別時高論。精義¶
在耳。袖中尺書。灑翰猶溼。而形影驟滅。了無還期。雖欲效¶
古賢謂悲哀為怛化。情莫可遏。徒虛語耳。惟公貞亮溫毅。¶
強學好古。人皆窪而盈曲而全。公獨以峭直接物。雖悔恡¶
不改其度。人多求田問舍。公獨以百家言為寶。藏書至八¶
千卷而不止。以斯道也。施於有政。故其德形於事業。其仁¶
<pb:NFKB_QTW_p0393-16b>
浹於百姓。楚人壽人。如得陽春。識者揣公。壽與位偕。今也¶
溘焉。而人何望。嗚呼。王事拘限。會葬莫及。思賢歎逝。執紙¶
涕零。若久要之不敢忘也。豈不顧饗於今日蘋藻之奠。尚¶
饗。¶ 

** 祭揚州韋大夫文¶ 
:PROPERTIES:
:TITID: QTWTIT08265
:PERSID: QTWAUT0820
:END:

年月日。朝散大夫檢校尚書司封郎中兼舒州刺史充本¶
州團練守捉使賜紫金魚袋獨孤及。謹以嘉蔬柔毛之奠。¶
敬祭於故揚州大都督府長史兼御史大夫淮南道節度¶
觀察處置使韋公之靈。王命九伯。厎綏四方。惟公剖符。作¶ 
<pb:NFKB_QTW_p0393-17a>
藩維揚。往歲斯民。匪迪匪康。自公戾止。視之如傷。飾吏以¶
儒。出言有章。革剗煩苛。載戢暴強。將吏奉君。若網在綱。罔¶
或作威。以紊典常。民斯輯睦。政亦允臧。和氣被物。豐年降¶
祥。天之輔仁。公宜熾昌。奈何不淑。景命遽央。百城悼心。萬¶
民何望。及忝列城。備守封疆。獲宥罪戾。庇身餘光。德宇所¶
覆。今也則亡。偏思遺愛。追蹈餘芳。俛仰興懷。望慕悽涼。拘¶
限所職。路阻且長。遙抒下情。旨酒一觴。尚饗。¶ 

** 為楊右相祭西嶽文¶ 
:PROPERTIES:
:TITID: QTWTIT08266
:PERSID: QTWAUT0820
:END:

維年月日。司空右相楊國忠吏部尚書同中書門下平章¶
<pb:NFKB_QTW_p0393-17b>
事韋見素等。謹以少牢之奠。敬祭於西嶽金天王之神。頃¶
自獻歲。達於三月。畜極不雨。屯膏未光。元元其咨。滌滌是¶
懼。國忠等是用虔奉睿慮。聿遵祀典。謹遣鳴皋山人韋朝¶
真。敢邀福於大神之靈。精意纔申。而休祐肸蠁。宸衷遙達。¶
而瑞澤滂沛。非神之幽贊叶於國。神之景命符於人。則疇¶
能降祥薦祉。如此其速。故簠簋犧象。敬修享禮。雖冥應無¶
方。非馨香所答。而神威如在。庶明靈惟歆。尚饗。¶ 

** 祭韋端公炎文¶ 
:PROPERTIES:
:TITID: QTWTIT08267
:PERSID: QTWAUT0820
:END:

維年月日。司封郎中兼舒州刺史獨孤及前舒州司馬皇¶ 
<pb:NFKB_QTW_p0393-18a>
甫曾等。謹以清酌庶羞之奠。敬祭於故侍御史舒州桐城¶
縣丞韋公之靈。昔公執法柱下。某等接武周行。嘗趨後塵。¶
飽聽公議。某既出守。曾復播遷。公亦負譴黜官。辱同官為¶
寮之好。敢不知孝悌忠信。強毅正直。樂善惟恐不及。嫉惡¶
不去不止。分枉直於心識。以澄清為已任。形於造次。發於¶
自然。謂必眉壽。且鍾介福。奈何強壯之年。大才先謝。志業¶
所趨。未申萬一。有生之涯。溘然永已。慈親羸老。弱子未齔。¶
反葬無望。委骸他山。等為歸真。艱痛太甚。天不我弔。哀有¶
何極。某等頃嘗以樽酒豆肉。邀君同懽。今之所獻。猶前[:#AS-82F9:⿰罇]¶
<pb:NFKB_QTW_p0393-18b>
也。但夙昔志氣。比來話言。遽悉冥寞。無非夢想。往既不及。¶
來莫可追。猶持此奠。以抒永別。夭閼之痛。夫復何言。尚饗。¶ 

** 祭賈尚書文¶ 
:PROPERTIES:
:TITID: QTWTIT08268
:PERSID: QTWAUT0820
:END:

維大歷七年四月二十一日。朝散大夫檢校尚書司封郎¶
中兼舒州刺史賜紫金魚袋獨孤及。謹以清酌庶羞之奠。¶
敬祭於故散騎常侍贈禮部尚書賈公六兄之靈。嗚呼。性¶
命之源。仲尼罕言。頃者與兄存而不論。亦謂景福。必鍾德¶
門。未虞昊天。驟忍我欺。所以分手。容易前期。日往書札。祗¶
嗟別離。孰云別中。死生間之。賈生謫去。遭世不用。以命問¶ 
<pb:NFKB_QTW_p0393-19a>
鵬。千古猶痛。兄逢盛世。任適梁棟。青雲咫尺。巨麟始縱。溘¶
爾中止。俄同大夢。天下孤望。非兄誰慟。追念夙昔。嘗陪討¶
論。綜覈微言。揭厲孔門。匪究枝葉。必探本根。高論拔俗。精¶
義入神。誓將以儒。訓齊斯民。文章陵夷。鄭聲奪倫。兄於其¶
中。振三代風。復雕為朴。正始是崇。學者歸仁。如川朝宗。六¶
義炳焉。自兄中興。大名全才。儀刑百工。嗚呼彼天。胡不祐¶
賢。闒茸讒諛。或錫永年。好學不幸。繄兄復然。豈天地不仁。¶
將斯民薄祜。禺禺之望。見奪何遽。某獲見於兄。二十有六¶
年矣。兄有七年之長。蒙以伯仲相視。博文約禮。謂仁由已。¶
<pb:NFKB_QTW_p0393-19b>
同心之言。期於沒齒。前後尺牘。羅列案几。愔愔清論。怳怳¶
在耳。一旦如失。萬事遄已。民之所望。今也胡俟。某守職拘¶
限。會葬願乖。白馬素車。欲往無階。寢門一號。心酸骨悽。容¶
徽自此。永不復見。若魂魄無不之也。豈不覩平生心於今¶
日斗酒之奠乎。尚饗。¶ 

** 祭相里造文¶ 
:PROPERTIES:
:TITID: QTWTIT08269
:PERSID: QTWAUT0820
:END:

年月日。舒州刺史獨孤及。敬以清酌之奠。敬祭於河南少¶
尹贈禮部侍郎相里公之靈。嗚呼。往歲嘗與公度論死生¶
變化。豈不知身與萬物。悉當歸無。猶謂不惑於道者。可以¶ 
<pb:NFKB_QTW_p0393-20a>
不奪其算。豈圖論猶在耳。目未及瞬。而公度之身。復為異¶
物。益知觀化而怛。自古皆妄。而哀來從中。妄豈易遣。嗚呼¶
公度。有志有文。量足韜世。善可救物。宰賜言語。冉季政事。¶
古莫兩大。繄公兼之。伊昔密薦可否。廷折凶佞。京師童兒。¶
亦知公名。其後江人杭人。頌德不暇。洛表耆老。徯公而蘇。¶
秉公論者。無賢不肖。孰不謂公。致君致身。方自此始。奈何¶
吉未會也。凶問隨之。天下悼惜。士友悽欷。况某投分於策¶
名之始。竝命於剖符之列。久要不忘平生。實惟公度是望。¶
同心同病。我身子身也。子與化往。奈我心何。名跡留為故¶
<pb:NFKB_QTW_p0393-20b>
事。話言存乎耳目。惟音形眇忽。無前期可望。每一念至。哀¶
填胸臆。往矣公度。去我何之。勿言一[:#AS-82F9:⿰罇]。永無共持。倘肯顧¶
饗。表公我思。尚饗。¶ 

** 祭滁州李庶子文¶ 
:PROPERTIES:
:TITID: QTWTIT08270
:PERSID: QTWAUT0820
:END:

年月日。常州刺史獨孤及。謹以清酌嘉蔬之奠。敬祭於故¶
右庶子滁州刺史揚州大都督府司馬兼侍御史隴西李¶
長夫之靈。嗚呼。才與上壽并者。吾不得見之矣。得見中壽¶
者斯可矣。嗚呼長夫。曾未半之。官不展才。事不如志。奄謝¶
昭世。溘歸黃泉。雖欲茹哀。哀可茹乎。追惟長夫。行茂神俊。¶ 

<pb:NFKB_QTW_p0393-21a>

孝愛友睦。諒直仁勇。卓犖夸邁。英明曠達。文武志畧。邦家¶
必聞。為州治行。居百城之最。詩賦歌事。窮六義之美。休聲¶
喧於里巷。佳句被於管絃。珪璋令問。中外注耳。謂當入拜¶
九卿。出分四岳。萬人所望。一旦中止。行路悼惜。豈直同心¶
者之心。滄州長挹之談。玉溪獨往之興。竟迫身世。永孤願¶
言。儻魂而有知。當飲痛泉下。往歲滁城之會。俱未以少別¶
為慼。臨歧道舊。坎坎鼓我。酒酣氣振。言盡歡甚。孰知此際。¶
以是永訣。今萬事如昨。書札猶新。惟故人音容。不可復見。¶
<pb:NFKB_QTW_p0393-21b>
悲莫悲兮生別離。況長往之別乎。王事拘限。莫由執紼。巵¶
酒豆肉。後會無期。彼蒼悠悠。逝者何之。長夫長夫。魂兮來¶
斯。尚饗。¶ 

** 祭亡妻博陵郡君文¶ 
:PROPERTIES:
:TITID: QTWTIT08271
:PERSID: QTWAUT0820
:END:

維大歷八年二月十五日。檢校司封郎中兼舒州刺史獨¶
孤及。謹以清酌菜果之奠。祭於故博陵郡君之靈。嗚呼。及¶
顧惟鄙薄。謬忝好合。采蘩助祭。歲時未幾。執手偕老。昊天¶
遽奪。齊體苦晚。遺迹太早。猶未知壽域有涯。短長已臻其¶
極耶。將及薄祜速舋。宜為淑明所棄耶。屋壁挂存。琴瑟響¶
絕。修法勸義。今將疇依。日月有時。龜筮告協。將涉故路。祔¶ 
<pb:NFKB_QTW_p0393-22a>
於先塋。及為印綬所拘。不獲親自封樹。豈虞此別。死生間¶
之。往歲方舟偕來。今也單輤獨歸。郊圻一慟。心骨可絕。頃¶
者萬事。無非去塵。變化茫茫。往矣何道。今也巵酒。將抒永¶
別。尚饗。¶ 

** 祭吳塘神祈雨文¶ 
:PROPERTIES:
:TITID: QTWTIT08272
:PERSID: QTWAUT0820
:END:

某年月日。朝散大夫檢校司封郎中兼舒州刺史獨孤及。¶
謹以清酌之奠。敢昭告於吳塘神之靈。山作靈鎮。神實司¶
之。人作神主。及實尸之。神非人罔以薦馨香。人非神罔以¶
降福祥。馨香不薦。伊人之尤。福祥不降。亦神之羞。及剖符¶
<pb:NFKB_QTW_p0393-22b>
為邦。今二年矣。制節謹度。不敢怠遑。庶無罪悔。以奉禋祀。¶
祀未豐潔。政或頗纇。實及之責。非人之愆。惟神祐之。俾大¶
有年。今盛夏旱蒸。五稼將枯。田畯訴號。靡知其辜。神明豈¶
不降鑒下土。油然為雲。沛然作雨。使萬人歡康。百穀阜滋。¶
灑我公田。遂及我私。我京我庾。維萬維億。豈伊人粒。神亦¶
血食。衆心禺禺。非歲曷望。望之濟否。惟神所相。尚饗。¶ 

** 禜土龍文¶ 
:PROPERTIES:
:TITID: QTWTIT08273
:PERSID: QTWAUT0820
:END:

陽驕陰伏。女魃作孼。孟夏不雨。至於是月。后土將乾。百谷¶
恐竭。天道下濟。龍德正中。宜甘其雨。亦祥其風。曰歲與時。¶ 

<pb:NFKB_QTW_p0393-23a>

俾和而豐。胡然屯膏。物乃殄瘁。民用艱食。神將乏祀。豈天¶
不仁。豈龍不智。盍正直以自輔。憫雲漢於下土。詔列缺使¶
舉火。命商羊以鼓舞。暡兮為雲。霖兮為雨。滲我王土而毛¶
之。取我黍稷而膏之。俾爾稼如茨。俾爾穗如坻。實廩實藏。¶
為盛為粢。無貽龍羞。俾神我欺。尚饗。¶ 

** 祭岏山文¶ 
:PROPERTIES:
:TITID: QTWTIT08274
:PERSID: QTWAUT0820
:END:

某年月日。朝散大夫檢校司封郎中兼舒州刺史充當州¶
團練守捉使賜紫獨孤及。奉勅以清酌之奠。敢昭告於岏¶
<pb:NFKB_QTW_p0393-23b>
山神之靈。頃緣亢陽不雨。粢盛將敗。敢以人欲。乞靈於神。¶
謂必肸蠁。遄賜介福。俄以浹日。未蒙降衷。潤礎不徵。觸石¶
無望。稼穡盡瘁。澗溪將竭。豈有悔怒。將為毒痡。不然。何瘨¶
我以旱。使滌滌至此。今元元怨咨。皇帝旰食。下罪已之詔。¶
崇㣥神之祀。將以敬恭之懇。邀福於明神。神其沛然迴慮。¶
驟降以雨。使枯苗復生。飢者得食。上以應聖主乾乾之心。¶
下以副萬人禺禺之望。是人性命。與神存亡。敢不以太牢¶
少牢剛鬣翰音之薦。以為明祀。以報純嘏。若猶陽固陰蓄。¶
蘊沖如初。神則不明。人將何賴。亦當徹惟馨之奠。寢嚴禋¶
之儀。祭禮興廢。在此一雨。敢因陳告。庶無神羞。尚饗。¶ 

<pb:NFKB_QTW_p0393-24a>

** 為李峘祭纛文¶ 
:PROPERTIES:
:TITID: QTWTIT08275
:PERSID: QTWAUT0820
:END:

年月日。都統江淮之南節度觀察處置等使戶部尚書李¶
峘。謹以少牢之奠。敬祭於六纛之神。天地不仁。神明無親。¶
惟正是與。若響之答。敢有象恭滔天。搆釁稱亂。國有明罰。¶
神其捨諸。賊臣劉展。假寵多難。敢包狼心。竊發蠆毒。將敷¶
虐於我上下神祇。使東溟揚波。㣥動昏墊。皇帝震怒。按劒¶
授鉞。命我上將。厎天之伐。於是有虎牙鷹揚之臣。蛇矛犀¶
渠之㣥。橫行而東。我伐用張。月羽雲旗。以先啟行。方將歷¶
<pb:NFKB_QTW_p0393-24b>
潯陽。下南陵。收京口。掃建業。斮梟獍以釁鼓。封鯨鯢為京¶
觀。俾萬里浪破。三象霧廓。今以令月吉日。整駕即路。是用¶
邀福於爾有神。惟神降衷。尚弻予志。敢告無靡旗。無絓驂。¶
無汰輈。無僨車。命五將護野。萬靈並轂。令天地氛祲。望風¶
掃除。魑魅魍魎。罔不率俾。莫我敢遏。為神祇羞。尚饗。¶ 

** 弔道殣文(并序)¶ 

:PROPERTIES:
:TITID: QTWTIT08276
:PERSID: QTWAUT0820
:END:

辛丑歲大旱。三吳饑甚。人相食。明年大疫。死者十七八。城¶
郭邑居。為之空虛。而存者無食。亡者無棺殯悲哀之送。大¶
抵雖其父母妻子。亦啖其肉而棄其骸於田野。由是道路¶
積骨。相支撐枕藉者。彌二千里。春秋已來不書。或謂縣官¶ 
<pb:NFKB_QTW_p0393-25a>
處師旅饑饉之弊。宜穰災於未然。既將不時賑䘏。又苦之¶
以杼軸。故及是。及以為不然。當陽九之厄。陰陽錯而災沴¶
降。天也非人也。於是延陵包佶。作道殣文。蓋小雅雲漢之¶
流。及亦斐然獻弔。且告之運命云。¶ 

八風不和。六氣不均。上天疾威。大厲薦臻。俾災流行。殄殲¶
斯人。北自淮沂。達於海隅。札瘥天昏。亦既毒痡。匪蹈密網。¶
匪罹萑蒲。饑饉降喪。淪胥以鋪。人生寄世。孰非遠客。嗟爾¶
賦命。天年逼迫。生不餬其口。死不掩其骼。曠野茫茫。僵尸¶
纍纍。髑髏崢嶸。如堆如坻。里閭無烟。雞犬去之。死非爾所。¶
<pb:NFKB_QTW_p0393-25b>
鬼其餒而。水陷歷陽。貴賤同之。秦坑趙卒。內填長平。實天¶
不傭。謂禍莫京。爾復胡為。無辜命并。將天閼之。則如勿生。¶
司殺之柄。孰云孔明。伊昔太古。上元之世。天無鞠凶。物無¶
疵厲。父不喪子。兄不哭弟。亦有華胥。民壽千年。陰陽常和。¶
玉燭常然。彼何人斯。而生斯時。聖人既興。大盜亦隨。外戶¶
反閉。賢愚相欺。我先王乃作五兵。固不得已而用之。堯舜¶
既歿。揖讓不傳。黃鉞白旄。謂之應天。德乃下衰。干戈相連。¶
陽九祅興。災[:#AS-8563:⿰⺯⿸厂⿱田坴]凶年。鳥皆夜鳴。人失其全。食盡力疲。守死¶
道邊。不自予後。不自爾先。萬世一時。運有固然。帝在法宮。¶ 

<pb:NFKB_QTW_p0393-26a>

清問下民。青旗鸞輅。時令惟新。叶風和布。天下皆春。爾往¶
莫及。委骸窮塵。命不可問。嗚呼蒼旻。¶ 

¶
