#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0493-21a> 
#+PROPERTY: JUAN 0494
欽定全唐文卷四百九十四¶ 

<pb:NFKB_QTW_p0494-01a>
　權德輿(十二)¶ 

** 昭文館大學士壁記¶ 
:PROPERTIES:
:TITID: QTWTIT10133
:PERSID: QTWAUT1352
:END:

聖人南面以理天下。在崇起教化。緝熙於光明。太宗文皇¶
帝敷文德。建皇極。始於宏文殿側創宏文館藏書以實之。¶
思與大雅閎達之倫。切劘理道。金玉王度。盛選重名虞世¶
南褚亮而下。為之學士。更直密侍於其中。其論思應對。或¶
至夜艾。誕章遠猷。講議啟迪。武德貞觀之澤。洽於元元。厥¶
有助焉。其後徙於門下省。景龍初始置大學士。名命益重。¶
多以宰司處之。所以登閎古先。腴潤大政。則漢廷之金馬¶
<pb:NFKB_QTW_p0494-01b>
石渠。蘭臺延閣。方斯陋矣。按六典。常令給事中一人判館¶
事。每二府爰立。則統於黃樞。而或置或否。不為恒制。後二¶
十年閒。斯職闕焉。前年秋八月。今河中司空公居之。今年¶
夏五月。相國蕭公居之。公粹清莊重。山立泉塞。苞孔門之¶
四教。蘊洪範之三德。靜若彞器。扣如黃鐘。由小司徒升左¶
輔。乃莅斯職。於是戒官師。稽憲令。貴游青衿。辨志樂㣥。皆¶
循其方而遜其業。且以左戶之羨財百萬。附益而修飾之。¶
公署書府。靜深華敞。清禁之內。輔臣攸居。宜乎舒六藝而¶ 
<pb:NFKB_QTW_p0494-02a>
調四氣於此室也。初公之王父考功府君。在中宗朝為直¶
學士。懿文含章。休有厥聲。至公則聿修之宏大。貽厥之昌¶
阜。盡在是矣。至若命館之名。再為修文。終為昭文。改復歲¶
月。傳諸故志。前賢名氏。宜列屋壁。公以德輿交代於中臺¶
之任。踊躍於大冶之中。惠然授。使得論次。自景龍二年李¶
趙公嶠始受命為大學士。至公凡若干人。楬而書之。所以¶
備文館之故實。廣台臣之年表。抑公之命也。不敢辭焉。元¶
和二年秋九月記。¶ 

** 吏部員外郎南曹廳壁記¶ 
:PROPERTIES:
:TITID: QTWTIT10134
:PERSID: QTWAUT1352
:END:
¶
<pb:NFKB_QTW_p0494-02b>

漢廷尚書郎辨章制度。主文章起草之任。東漢方冠以曹¶
名。用諸曹功次超卓者。轉遷選部。魏晉已還。其任寖劇。國¶
家紀律昭明。官修其方。凡薦紳之倫未命為大夫者。滿歲¶
皆調於轂下。啟事賦錄。必先有司。初上元中。天官趙郡李¶
敬元號為稱職。以覆視官簿。差次裁成。端本肇末。不得不¶
重。乃請外郎一人顓南曹之任。其後或詔同曹郎分主之。¶
或詔他曹郎權居之。皆難其才而慎斯舉也。大抵膺是命¶
者。多士必屬耳目焉。以其公私能否之聞。不可遏也。以事¶
之委會。吏之奇衺。因緣詭故。中若市道。居之者通則闊畧。¶ 

<pb:NFKB_QTW_p0494-03a>

守或深刻。苟成績於是。則翰飛不暇。登二掖。贊六職。得之¶
夷易。疾若傳置。太原王仲舒字宏中。溫毅廉直。清方敦實。¶
風概資才。邁乎㣥倫。貞元十年冬。繇諸侯部從事賢良對¶
策。歷左右諫列儀曹考功郎。十八年實受斯命。類能故也。¶
於是用心堅明忠恕。循理官業。程品具舉。尢違自絕。然後¶
以狀之成。質於冢宰小宰。罷遣者不讟。受祿者不誣。恢恢¶
然投其虛而芒刃不頓。君子以宏中之道為折中矣。昔春¶
秋書士縠曰。堪其事也。魯語曰。署所以朝夕虔君命也。今¶
<pb:NFKB_QTW_p0494-03b>
因官署而舉事任。春秋邱明之志也。至若龍朔咸亨。改復¶
之說。此皆不書。¶ 

** 司門員外郎壁記¶ 
:PROPERTIES:
:TITID: QTWTIT10135
:PERSID: QTWAUT1352
:END:

周官司門為司徒之屬。今為司寇之屬。員外郎於周為上¶
士。後數更其名。至隋為承務郎。武德初方定為今制。秩從¶
六品上。大凡自漢魏以還。典曹理事。雖時有汙崇。官有輕¶
重。或百職耗廢。雜而多端。而郎位皦然。未嘗有鹵莽進越¶
非其任者。蓋宗公貴仕。多由此塗出。所以儲明才。練官業。¶
必於是焉。方今車書尉候。通道旁午。而斯任尤劇。彭城仲¶
子陵。修詞而筮仕。說經有師道。自博士祠部郎稍遷於茲。¶ 

<pb:NFKB_QTW_p0494-04a>

且以南轅銓藻之勤。久次而後至。循(一作修)性自牧。闇然君¶
子之道也。况大雅之匪懈。孔門之政事。古誼家法。久於講¶
貫。遵修砥礪。其可量耶。至若門關出入之籍。設險閑邪之¶
義。譏而不征。守而不紊。列在令典。端如貫珠。故可畧於此。¶
仲侯以故志屋壁之隙壞磨滅。使鄙夫書而補之。貞元辛¶
巳歲夏六月記。¶ 

** 祕書郎廳壁記¶ 
:PROPERTIES:
:TITID: QTWTIT10136
:PERSID: QTWAUT1352
:END:

按六典。祕書郎四人。從六品上。分掌四部書。以甲乙丙丁¶
<pb:NFKB_QTW_p0494-04b>
為之目。昔漢武帝聚天下文籍於廣內。謂之中祕書。魏晉¶
之際。祕書與中書。或分或合。故云職近日月。宜居三臺之¶
上。丞郎之位。與南宮相亞。歷代辨論。與時輕重。國初思漢¶
廷延閣之制。薄江左貴游之選。始以岑江陵虞永興褚河¶
南迭為之。厥後彬彬多文學之士。然則先王之法制。官師¶
之訓典。九流百氏。如貫珠然。學與仕皆優。而旋相為用者。¶
其在茲乎。今年春。滎陽鄭君具瞻。自涇陽尉承詔授任。鄭¶
君質重而有敏行。坦夷而含明識。且今中書相君之令弟¶
也。方以結綬滿歲。調於選部。言吏資者。積三遷而後至。今¶
超居之。有以見擇賢審官。與怡怡綽綽之道。為盡美矣。在¶ 
<pb:NFKB_QTW_p0494-05a>
晉鄭默領中外三閣。始刪煩文。而朱紫不雜。開元初。君之¶
王考潁川府君叔祖刑部府君。皆繇禮官博士繼登其任。¶
諸父諸兄。或解巾以司讐校。或功次而奉朝請。含章筮仕。¶
多在於斯。猶桓公武公之代為卿士。蓋善於其職而宜之¶
之義也。謂鄙人嘗學舊史。能知書府官業之所繇。是俾編¶
次郎位。彰施屋壁。時貞元庚辰秋七月記。¶ 

** 京兆少尹西廳壁記¶ 
:PROPERTIES:
:TITID: QTWTIT10137
:PERSID: QTWAUT1352
:END:

漢制。三輔丞秩六百石。至東漢秩千石。魏晉為京兆郡。則¶
曰治中。至隋則曰司馬。又曰贊治。國家沿前代之故。再更¶
<pb:NFKB_QTW_p0494-05b>
其名。至開元初。命為少尹。其員二。其品四。綱紀眾務。而分¶
貳之。上助官師表則之重。而佐其慈惠。下董掾史屬城之¶
理。而推其功善。大積而不撓。中行而有倫。和協輯睦。宣明¶
教令。非文行政事之全者。不得居之。貞元十六年春二月。¶
詔宏農楊於陵字達夫自吏部郎中莅其職。先是達夫之¶
佐元侯也。四入御史府。登天臺也。五為劇曹郎。懿文菁華。¶
履行直溫。折中憲令。克勤細大。是宜典司名命。列侍左右。¶
而猶以吏理揚歷於浩穰之府。抑天之愛人。俾覆露於轂¶
下耶。或姑閱其能。而將大授之耶。初西廳少尹視事之堂。¶ 

<pb:NFKB_QTW_p0494-06a>

大歷中。其長黎氏。以勝勢之近。取為亭沼。故移創於是。自¶
後厥官罕備。居之者不推本所代。而斯宇寖廢。及達夫之¶
拜未浹旬。其僚繼之。於是達夫徵缺員以循舊常。宏必葺¶
以辦攸處。用宿其業而修其方。凡所顓督。武備廏置。刑書¶
糾禁。工徒啟塞。三右曹之事。大凡天子縣內之理。無不贊¶
也。無不抗也。稱職者或退其品而選於近侍。或進其材而¶
擢為大吏。佐六官。分十聯。皆其遷次然也。以舊記湮落。慮¶
失其傳。今斷自太極元年而下。列其名氏歲月。俾風采相¶
<pb:NFKB_QTW_p0494-06b>
屬。且為故志云。¶ 

** 黔州觀察使新廳記¶ 
:PROPERTIES:
:TITID: QTWTIT10138
:PERSID: QTWAUT1352
:END:

古者諸侯路寢。成則考之。今刺史頒詔條。而都府兼支郡。¶
辯章命令。必有攸處。署者位之表也。一方之所屬目焉。黔¶
中為楚西南徼道。在漢為武陵。莊蹻循江以畧地。唐蒙浮¶
船以制越。五溪襟束。為一都會。長人者急之則愁擾以走¶
險。緩之則橫猾而犯禁。故分命者得持節按部而輯綏之。¶
視他邦授律之不若也。元和二年夏六月。制詔商州刺史¶
隴西李君。以中執法剖符茲土。凡四使十五郡五十餘城。¶
裔夷巖險。以州部修貢職者。又數倍焉。察廉經理。招徠教¶ 
<pb:NFKB_QTW_p0494-07a>
化。以柔遠人。以布王澤。先是兵火焚如之後。公堂庳陋。饗¶
士接賓。禮容不稱。君乃規崇構。開華軒。西廂東序。靚深宏¶
敞。廣厦翼張。長梁翬飛。修廊股引。麗譙對起。自堂徂庭。陟¶
降攸寧。耀勿[:#AS-FBEC:●]目爽乎光明。宣慈龢以洽平。君子謂福黔¶
人於此堂也信矣。李君敏肅而才。代為宗室吏師。先尚書¶
嘗繇大農賦政於此。凡七易守臣。而君嗣其職。老壯感泣。¶
猶鄭人宜桓武之世焉。君之長壽安也。則泉曰噴玉。在湖¶
也。則亭曰白蘋。在商也。則館曰丹水。皆得勝概。流為詠謌。¶
及茲則興事任力。休嘉宏大。此物此志。惠於斯人。其他可¶
<pb:NFKB_QTW_p0494-07b>
知也。其陟明可前知也。書事以志美。其古史記之遺乎。三¶
年冬十月。兵部侍郎權德輿記。¶ 

** 開州刺史新宅記¶ 
:PROPERTIES:
:TITID: QTWTIT10139
:PERSID: QTWAUT1352
:END:

記曰。目巧之室。則有奧阼。况吏者人之師。宅者章之次。君¶
子之所寧體。諸侯之所賦事。宜以車服視其等威。漢中支¶
郡曰盛山。所理阨陿。乾元上元之閒。歲比凶災。萑蒲相聚。¶
戕害燒夷。州壤蕭然。後之長人者。始葺蓬茨。僅蔽風雨而¶
已。貞元八年夏四月。北海唐侯文編承詔為郡。既至。則敷¶
宣化條。易廉平。居者胥悅。流者自復。朞月有成。三年大¶ 
<pb:NFKB_QTW_p0494-08a>
穰。獄有茂草。野無棄地。既均而安。既阜而蕃。官修其方。物¶
有其容。乃喟然顧其屋曰。是之不修。政將安寄。度農功之¶
隙。因悅使之眾。合於古常。得其時制。殖殖廣庭。渠渠中堂。¶
堂下布武。席閒函丈。工徒不勞。里旅不煩。攸介攸止。為仁¶
為義。君子多之。邦人宜之。其潔而中禮。儉以成德。與夫臧¶
文之山藻。趙武之輪奐異矣。先是地無井泉。人汲江流。挈¶
瓶懸綆。力憊用寡。乃並北山之下。習坎疏蒙。股而引之於¶
闤闠之東。順其性而流不竭。通其變而人不倦。廕以新亭。¶
漻然而清。州閭幼艾。得以齊飲食而蠲疵癘矣。便安之政。¶
<pb:NFKB_QTW_p0494-08b>
觸類而長。始於郡齋。洽於封內。初文編以文行馨香。為左¶
史儀曹郎。記事而為春秋。含章而陳奏議。及是則推誠以¶
愛人。條鬯而休嘉。連帥丞相。以為表率。裕於才者。其無方¶
乎。蓋陟明翰飛。將激而遠之於是邦也。古之成室。主人落¶
之。賓亦發焉。德輿與文編游久。聆其功善。寓此直書。用代¶
發禮。且以釃泉之智。因而廣之。時十三年冬十月。文編居¶
部之六歲也。¶ 

** 宣州響山新亭新營記¶ 
:PROPERTIES:
:TITID: QTWTIT10140
:PERSID: QTWAUT1352
:END:

元和二年冬十月。宣城長帥中執法襄陽郡王路公作新¶ 
<pb:NFKB_QTW_p0494-09a>
亭新營。凡周月而厥功成。書時。且便於人故也。先是郡城¶
之南。阨陿磽确。山木不翦。譙門不開。公因暇日。觀視原野。¶
直南一里所。得響山焉。兩崖聳峙。蒼翠對起。其南得響潭¶
焉。清泚可鑑。縈迴澹淡。又其南則博敞平夷。澶漫逶迤。從¶
古之隟地。是邦之休利。目與心會。闇然自得。悉以條陳。實¶
蒙可報。乃量日力。計徒庸。闢於弇中。成是夷道。揭東西二¶
亭於雙峯之上。相距二百步。華軒峻宇。皆據勝勢。廣厦疏¶
寮。可棲顥氣。碧山亘目。清流在下。跨以虹梁。抵茲近郊。因¶
其爽塏。乃列營署。度野以步。度堂以筵。上棟下宇。各有區¶
<pb:NFKB_QTW_p0494-09b>
處。規地之廣袤。分左右營部隸焉。牙門親軍而下。左至八。¶
右至七。既而左次莽平。採石之師與宴設堂又在焉。廣場¶
閒館。䆗窱縈帶。可以閱軍實。可以容宴豆。度羨財則不費。¶
因悅使則不勞。巽之申命。師之畜眾。楚莊之匏居。衛文之¶
楚邱。得其時制而不煩官業。盡在是矣。初輿師所處。在郡¶
之北偏。地泐墊下。水泉沮洳。積弊不遷。介夫病焉。至是則¶
修武備。建長利。寢興得安其室處。坐起以觀其習變。而公¶
又饗士於斯。娛賓於斯。公之心泰則神王。神王則中和旁¶
達。士之體寧則氣全。氣全則餘勇可賈。夫然。則不出楹階¶ 
<pb:NFKB_QTW_p0494-10a>
俎豆之閒。而威惠交修。上下浹洽。在此物也。以公之平粹¶
淑均。天資吏師。昔嘗四剖符。一司武。皆有利澤施於州壤。¶
及是則貴為元侯。疏以大封。推心術而行於理所。繇屬城¶
而流於支郡。程功厎績。觀發知智。亭與營之制宜乎哉。前¶
賢之以循政聞者有矣。而遺美於是。豈徯公之為而裕斯¶
人耶。凡由此塗出者。東南抵於歙。西北抵於涇。肩摩轂擊。¶
往復自便。絕東溪有浮橋。過西亭則蓮池。觸類滋長。皆為¶
絕境。公以鄙夫春秋之徒也。繪而傳焉。使實錄於石。時三¶
年夏五月記。¶ 
¶
<pb:NFKB_QTW_p0494-10b>

** 洪州西山風雨池記¶ 
:PROPERTIES:
:TITID: QTWTIT10141
:PERSID: QTWAUT1352
:END:

山林川谷。能出雲為風雨。皆曰神。諸侯在其地則祭之。鍾¶
陵風雨池。在西山洪井之北。發源山椒。派分脈散。清淺數¶
里。匯歸於茲。石壁峭絕。泉流其下。信乎精氣之所回復。風¶
雨之所蓄泄。邦人敬享。相傳名之。並山北下二十餘里。有¶
望祀之地。祠宇以神之。蘋蘩以薦之。祈農望歲。於是乎在。¶
祀之豐約。在德之輕重。報之遲速。視誠之薄厚。大夫李公。¶
理江西三年。寬仁清淨。正德利用。以黃韓篤厚之化。易吳¶
楚剽輕之俗。里閭之閒。歌頌相聞。歲在丁卯六月大旱。公¶ 
<pb:NFKB_QTW_p0494-11a>
勤身焦思所以救之之道。撰日潔誠。有事於神。齋心夕往。¶
艤舳宵濟。厥明至於山下。達於祠宇。精誠旁魄。靈貺交感。¶
通山澤之氣。致陰陽之和。和氣薰然。蒸為時雨。未徹奠而¶
繁陰起。不崇朝而甘液遍。蕩洒疵癘。布之休和。自時厥後。¶
庶徵咸若。茂遂生物。登成甫田。而所治七諸侯。如公之誠。¶
各修其封內之祀。化彼災沴。為釐為福。其或散為祥風。結¶
為卿雲。紛綸葳蕤。奔走來告。繇是九江之西。歲用大穰。昔¶
董仲舒推陰陽啟閉之數。相區區江都之地。用無饑年。前¶
史書之。况我公察廉八郡。政成化洽。人有頑薄之俗。以誠¶
<pb:NFKB_QTW_p0494-11b>
革。歲有水旱之沴。以德勝。庶富斯民。如此之盛也。春秋時。¶
國有史氏。君舉必書。德輿從事於公。記事之徒也。以公之¶
仁。池之神。明德參會。若合符節。是用追琢巖石。俾邦人識¶
之。時貞元三年八月庚子記。¶ 

** 太宗飛白書荅詔記¶ 
:PROPERTIES:
:TITID: QTWTIT10142
:PERSID: QTWAUT1352
:END:

太宗文皇帝飛白書十二句五十五字者。貞觀十六年荅¶
右散騎常侍劉洎之詔也。吾觀古之令主。未嘗不虛已以¶
納諫。古之良臣。未嘗不匪躬以盡直。然後百度貞。九有清。¶
繇此物也。初太宗與公卿大臣往復古義。以聰明示㣥下。¶ 

<pb:NFKB_QTW_p0494-12a>

洎退而上書。其大旨以為動神機。縱天辯。不若凝旒虛襟。¶
以至公慎取捨而已。故沃心以納。優詔以荅。嘉其忠。故以¶
誠詞。渥其禮。故以手翰。史臣實錄。具載其事。有都官郎中¶
竇臮者。博古尚藝貞元初。得其書於人閒。太清宮道士盧¶
元卿又得之於竇氏。元卿工為篆隸八分諸書。具其家法。¶
保而藏之久矣。元和五年夏四月。予以太常齋薦於宮。師¶
因出而示予。予乃整衣冠。離次捧視。且以見聖唐建巍巍¶
無窮之基。在此編也。至若縹緲鴻飛之勢。輕濃蟬翼之狀。¶
<pb:NFKB_QTW_p0494-12b>
子敬白而不飛。子雲飛而不白。稽合眾美。裁成絕藝。又以¶
見哲王之餘裕。書圃之逸品云。¶ 

** 信州南巖草衣禪師宴坐記¶ 
:PROPERTIES:
:TITID: QTWTIT10143
:PERSID: QTWAUT1352
:END:

信州南巖。有清淨宴坐之地。而禪師在焉。師所由來。莫得¶
而詳。初州人析薪者遇之於中野。其形塊然。與草木俱。咨¶
於州長。乃延就茲地。三十年矣。州人不知其所以然也。遂¶
以草衣號焉。足不踏地。口不嘗味。日無晝夜。時無寒暑。寂¶
然之境。一繩牀而已。萬有囂然。此心不動其內。則以三世¶
五蘊。皆從妄作。然後以無有法諦。觀十二因緣。於正智中。¶
得真常真我。方寸之地。湛然虛無。身及智慧。二俱清淨。微¶ 
<pb:NFKB_QTW_p0494-13a>
言軟語。有時而聞。涉其境之遠近。隨其根之上下。如雨潤¶
萬物。風行空中。履其門閾。皆獲趣入。若非斡元機於無際。¶
窮實相之源底。則四時攻於外。百疾生於內矣。古所謂遺¶
物離人而立於獨者。禪師得之。嗚呼。世人感物以游心。心¶
遷於物。則利害生焉。吉凶形焉。牽攣羈鎖。蕩而不復。至人¶
則返靜於動。復性於情。夭壽仁鄙之殊。由此作也。斯蓋出¶
諦之一說耳。於禪師之道。其猶稊稗耶。建中二年。予以使¶
役。道於上饒。時左司郎崔公出為郡佐。探禪師之味也熟。¶
為予詳言之。拂拭纓塵。攜手接足。洗我以善。得於儀形。且¶
<pb:NFKB_QTW_p0494-13b>
以為楞嚴之妙旨。毗耶之密用。皆在是矣。又焉知此地之¶
宴坐。不為他方之說法乎。麤書聞見。以志於石。¶ 

** 許氏吳興溪亭記¶ 
:PROPERTIES:
:TITID: QTWTIT10144
:PERSID: QTWAUT1352
:END:

溪亭者何。在吳興東部。主人許氏所由作也。亭製約而雅。¶
溪流安以清。是二者相為用。而主人盡有之。其智可知也。¶
夸目奓心者。或大其閈閎。文其節梲。儉士恥之。絕世離俗¶
者。或梯構巖巘。紉結蘿薜。世教鄙之。曷若此亭。與人寰不¶
相遠。而勝境自至。青蒼在目。潺湲激砌。晴煙陰嵐。明晦萬¶
狀。鷗飛魚游。不驚不喁。時時歸雲。來冒茅棟。許氏方岸鶡¶ 
<pb:NFKB_QTW_p0494-14a>
冠。支卭竹。目送溪鳥。口吟招隱。則神機自王。利欲自薄。百¶
骸六藏之內累。無自而入焉。有田二頃。傅於亭下。鎡基之¶
功。出於僮指。每露蟬一聲。秋稼成實。倚杖眺遠。不覺日暮。¶
歲實之羨。則以給樽中。方其引滿陶然。心與境冥。則是非¶
得喪。相與奔北之不暇。又何可滑於胷中。嚱夫。舉世徇物¶
以失性。而不能自適。且繆戾於動靜之理。君之動也。代耕¶
筮仕。必於山水之鄉。故尉義興。贊武康。皆有嘉聞而無粃¶
政。其靜也。則偃曝於斯亭。循分食力。不矯不躁。庸詎知今¶
日善閉。不為異時之大來耶。予知之深。故因斯亭以廣其¶
<pb:NFKB_QTW_p0494-14b>
詞云。¶ 

** 會稽虛上人石帆山靈泉北隖記¶ 
:PROPERTIES:
:TITID: QTWTIT10145
:PERSID: QTWAUT1352
:END:

靈泉北隖之主人曰大苾蒭虛公。於諸佛微言義味之中。¶
深入圓淨。以辯才實智離於二邊。嘗經行於邪溪稽山之¶
下。初石帆山侶。有潁川陳公表。久挂法冠。抗迹塵外。既以¶
自適為適。且悅虛公之風。乃捨其北隖。為公禪誦之地。公¶
既至。則疏蘙薈。刳擁腫。隨其汙崇。作為勝勢。先是此山無¶
泉。遠汲溪流。人既勞止。而水之為用不足。公乃默以心感。¶
恍若有通。崖隒之下。微得泉脈。及薙草轉石。渠潺沮洳。畚¶ 
<pb:NFKB_QTW_p0494-15a>
之鍤之。決之濬之。噴若玉竇。泄為瑤池。淨如醍醐。瑩若琉¶
璃。疑青蓮可植。金沙在下。惠風天籟。相為虛寂。然後殖碧¶
鮮以相接。引清流而備用。以盥以潄。以糜以茗。或以助火¶
化。或以袪熱惱。日用無窮。不知其功。使夫後學趨道之徒¶
至於此者。則澣濯纓塵。漸漬法味。還源復性。以聲榮為累。¶
不其至哉。貞元初。州牧左常侍王君行春訪道。因以泉名¶
隖。又前代隱賢。多游踐於茲。自東晉而下。謝敷王子敬支¶
遁帛道猷洪偃。皆有遺跡留於巖中。今茲公宗本之外。又¶
互以勝概標品。徐會稽公李渤海則命其溪曰五雲。諫大¶
<pb:NFKB_QTW_p0494-15b>
夫齊君遐舉則命其山曰玉笥。其餘冠柱後惠文者。有王¶
氏張氏陸氏。率用仁智。樂茲清輝。嘉名競爽。以傲軒轂。日¶
至泉下。為公宗雷。雖匡山之社。錫杖所叩。不是過也。每元¶
關道機。演暢微妙。聞其一音。皆攝妄緣。以趨靜性。居常淡¶
然。與靈泉為侶。蓋戒本其潔。定因其止。惠取其用。然後觀¶
身及泉。二俱無礙。清淨洄澓。無入而不自得焉。問法者又¶
因泉以見虛公之道。斯為至矣。三年春。獲與公遇。俾予傳¶
信。故不敢沒其美。又不敢蔓其辭。時歲在丁卯二月甲子¶
日。¶ 

<pb:NFKB_QTW_p0494-16a>

** 司徒岐公杜城郊居記¶ 
:PROPERTIES:
:TITID: QTWTIT10146
:PERSID: QTWAUT1352
:END:

司徒岐國公。以盛德相三朝。以大中敷五教。帝載協龢。泰¶
階躋平。既致用於方內。亦宅心於事外。神京善地。啟夏南¶
出。凡十有六里。而仁智之居在焉。縈迴巖巘。左右勝勢。徑¶
術逶迤於木杪。亭臺山[:#AS-FBED:●]蹇嵼於山腹。下崇岡。冒青蒼。步¶
履平夷。以至於堂皇。四敞賓榻。中容宴豆。孤齋閒館。幽概¶
隨之。乃開洞穴。以通泉脈。其流泠泠。或決或渟。激而杯行。¶
瀑為玉聲。初蒙於山下。終匯於池際。白波淪漣。繚以方塘。¶
<pb:NFKB_QTW_p0494-16b>
輕艫緩棹。沿洄上下。見煙霞澄霽之狀。魚鳥飛沈之適。濯¶
於潺湲。風於碧鮮。紅葩火然。素英雪翻。芊眠葱倩。杳窱迴¶
合。含虛籟以四達。遡清輝而交映。故其休沐燕息。盍簪投¶
轄。則有鳴佩拖紳。宗工雋人。金閨玉堂之賓。淑姿修態。流¶
光含睇。迴風遏雲之藝。中飲笑抃。交歡擊節。不知公相之¶
為貴。適其適故也。易坤之說曰。君子以厚德載物。詩曰。愷¶
悌君子。求福不回。惟公以德受福。故光明昌大。每溫室宴¶
見。一人尊禮而不名。故其代天工。斷國論。卓爾以冠㣥后。¶
暨夫暇日之戾止於斯也。則暢天理。棲顥氣。翛然以遺萬¶
物。其無方與。其不器與。昔子房赤松之游。且非代教。安石¶
東山¶ 
<pb:NFKB_QTW_p0494-17a>
之賞。僻在下國。豈若公密贊化育。內諧恬曠。如春之仁。如¶
樂之和。以君臣之交感。兼動靜之極摯。從古以還。無公比¶
焉。公之華宗。自漢建平侯徙杜陵。三守本封。幾乎千祀。故¶
城南墟里。多以杜為名。逮今郊居。不忘厥初。又以見積厚¶
流澤。此焉往復。且公之心無町畦。壽若岡陵。昭融煊赫。未¶
始有極。德輿謬陪眾君子升公之堂。嘉招盛集。靡閒弦晦。¶
以眾美之不可以不紀也。承命遽書。刻於巖石云。¶ 

¶
