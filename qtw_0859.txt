#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0858-20a> 
#+PROPERTY: JUAN 0859
欽定全唐文卷八百五十九¶ 

<pb:NFKB_QTW_p0859-01a>

* 和凝¶ 
:PROPERTIES:
:PERSID: QTWAUT2403
:END:

凝字成績。汶陽須昌人。年十九舉進士。梁義成軍節度使¶
賀[:#AS-9061:⿰王褱]辟置幕府。入後唐。累遷中書舍人工部侍郎。晉初拜¶
端明殿學士兼判度支。轉戶部侍郎。天福五年拜中書侍¶
郎同中書門下平章事。少帝嗣位。加右僕射。開運初罷相。¶
轉左僕射。漢祖入立。拜太子太保。封魯國公。周顯德初遷¶
太子太傅。二年卒。年五十八。贈侍中。¶ 

** 請置醫學奏¶ 
:PROPERTIES:
:TITID: QTWTIT17374
:PERSID: QTWAUT2403
:END:
¶
<pb:NFKB_QTW_p0859-01b>

當貞觀之朝。則廣開醫學。及開元之代。則親制方書。爰在¶
明朝。宜遵故事。方今暄熇在近。疫癘是虞。言念軍民。宜加¶
軫閔。其邊遠戍卒及貧下農人。既難息於苦辛。宜偶縈於¶
疾患。地僻既無藥物。家貧難召醫師。遂致疾深。多罹物故。¶
荷戈執耒。皆展力於當年。問疾賜醫。宜覃恩於此日。其諸¶
處屯戍兵士。令太醫署修合傷寒時氣瘧痢等藥。量事給¶
付大軍主掌。以給有病士卒之家。百姓亦准醫疾令。合和¶
藥物。救其貧戶。兼請依本朝州置醫博士令。考尋醫方。合¶
和藥物。以濟部人。其御制廣濟廣利等方書。亦請翰林醫¶ 
<pb:NFKB_QTW_p0859-02a>
官重校定。頒行天下。¶ 

** 請減明法科選限奏¶ 
:PROPERTIES:
:TITID: QTWTIT17375
:PERSID: QTWAUT2403
:END:

臣竊見明法一科。久無人應。今應令請減其選限。必當漸¶
舉人。謹案考課令諸明法試律令十條。以識達義理問無¶
疑滯者為通。所貴懸科待士。自勤講學之功。為官擇人。終¶
免曠遺之咎。況當明代。宜舉此科。¶ 

** 立四廟議¶ 
:PROPERTIES:
:TITID: QTWTIT17376
:PERSID: QTWAUT2403
:END:

恭以肇啟鴻圖。惟新黃屋。左宗廟而右社稷。率由舊章。崇¶
祖禰而辨尊卑。載於前史。雖文質互變。義趣各殊。式觀損¶
<pb:NFKB_QTW_p0859-02b>
益之規。咸繫興隆之始。伏惟皇帝陛下體元立極。本義祖¶
仁。開變家成國之基。尊奉先思孝之道。言為軌範。動合典¶
墳。起百代之哲王。總一時之盛業。據禮官議立四親廟。允¶
叶前文。¶ 

** 吳越文穆王錢元瓘碑銘¶ 
:PROPERTIES:
:TITID: QTWTIT17377
:PERSID: QTWAUT2403
:END:

噓唏。化北溟而歸南溟者。豈籓籬之羽翼。行西海而游東¶
海者。非池沼之鬐鱗。大鵬摶扶。文鰩迅疾。一息萬里。壯哉¶
偉哉。所以二華截靈河。不無擘者。六鼇負仙島。亦有釣人。¶
豈殊乎傑出一時。雄誇千古。開桓文之列國。襲吳越之真¶ 
<pb:NFKB_QTW_p0859-03a>
王。況牽牛婺女之奧區。允常壽夢之故地。犀渠鶴膝。俗尚¶
英豪。煮海鎔山。人多富庶。有九谿六谷之廣。通三江四瀆¶
之饒。非間世英奇。豈能開創丕構。非承家賢哲。豈能光大¶
勳門。尊長累朝。綿聯數世。今見吳越國矣。武肅王以雄傑¶
之姿。居喪亂之代。拂衣雲壑。礪劍烟巖。立勤勞於六十年¶
間。拓封疆於三千里外。名光華夏。誓著山河。當四境多虞。¶
即主盟而稱霸。及中原甫定。即述職以來廷。履行功庸。富¶
貴壽考。已載於世家矣。王爰居長德。早己嗣承。益昌家國¶
之基。復積子孫之慶。方繄夾輔。忽罹淪亡。巨嶽其頺。上元¶
<pb:NFKB_QTW_p0859-03b>
不憖。英靈謝世。德澤在人。爰有嗣王。克光前烈。陳元方序¶
先君之美。胡伯始稱乃父之清。乞書無愧之碑。願列不刊¶
之史。皇帝孝治寰海。仁守寶圖。終覽奏章。備明哀懇。恩殊¶
常品。寵異㣥藩。爰詔輔臣。俾光先正。序曰。錢氏之系。(闕四¶
字)按氏族廣類風俗通曰。周禮有錢府上士之官。其後氏¶
焉。晉史有錢鳳。宋史有錢樂之。陳史有錢導戢。前朝有配¶
饗功臣巢公錢九隴。近則有翰林學士右丞錢起。光前映¶
後。皆見信書。列派分枝。咸為著姓。曾祖宙。累贈太尉。尊道¶
貴德。應運適時。韞陸瑁之義風。包王常之忠節。德星聚處。¶
早¶ 
<pb:NFKB_QTW_p0859-04a>
光陳寔之門。仙鶴去時。己云孫鍾之貴。祖寬。累贈太師。澡¶
身浴德。著信立誠。幼則比其雙珠。長則方於三虎。簪纓劍¶
佩。生參臺省之資。簠簋鉶登。歿享公王之祭。考諱鏐。天下¶
兵馬都元帥(闕四字)尚父吳越國王。諡武肅。七曜祥光。五行¶
秀氣。躬嘗墮於九日。夢曾到於八天。項籍喑嗚。人皆披靡。¶
甘寧謦欬。敵己悚惶。頃者土德崩離。乾綱弛紊。當戎馬生¶
郊之後。乃龍蛇起陸之時。於是金璧延才。英賢畢附。豆觴¶
撫士。勇毅爭歸。纔思倚柱之謠。尋應懸刀之夢。苦身焦思。¶
沐雨櫛風。戰波浪以拓城隍。滅烟塵而靜邊鄙。神資福地。¶
<pb:NFKB_QTW_p0859-04b>
民詠樂郊。所以翼子貽孫。永使尊周輔漢。王即武肅之第¶
七子也。諱元瓘。字文寶。杭州安國縣人也。龍章鳳姿。金相¶
玉振。五色露迥推溫潤。九天霞別是輝鮮。象弭宏開。射雲¶
鴻而中鏑。金壺墨涌。書巖石以成文。智自神傳。才由天縱。¶
馬鄭將(闕一字)於學校。早洞禮經。孫吳未演於韜鈐。己明兵¶
法。薩孤延之沈勇。電爇虯鬚。豆盧績之至誠。泉生馬足。三¶
時不害。六府孔修。理民則簡靜居懷。恤物則仁慈在念。銅¶
斗鐵尺。俾列肆以均平。魚網兔罝。試小民之游惰。五稼則¶
分歧合穗。萬民則棄㦸捐矛。每行皁葢之春。復繼緇衣之¶ 
<pb:NFKB_QTW_p0859-05a>
美。王起家為鹽鐵發運巡官。奏授尚書金部郎中。賜紫金¶
魚袋。尋以偏裨許再思徐綰等狼心素野。鼠首無恒。忽搆¶
狂謀。私邀外寇。田頵言惟樂禍。志欲朋奸。遽興烏合之徒。¶
將逞雞連之勢。及聊加賞犒。即請敘姻親。荀家共舉於慈¶
明。郄氏果求其逸少。遂請行而赴選。用繼好以恤人。雖駐¶
危郊。益宏善道。俟銷釁隟。尋卻歸寧。既自孝以移忠。宜經¶
文而緯武。承制改其端揆。授以親軍。左旋右抽。每加訓整。¶
先偏後伍。益顯機謀。尋摧貔虎之師。遂展鷹鸇之勢。於是¶
領吳郡組練。破處郡妖狂。牲牢纔禡於軍牙。露布己懸其¶
<pb:NFKB_QTW_p0859-05b>
賊首。其後邊烽忽舉。鄰寇相侵。六奇先視於羸師。三鼓俄¶
觀於酣戰。纔交鋒鏑。大廓氛霾。陸征則活擒李濤。水鬬則¶
兼誅渦信。既係俘囚而塞路。收器甲以齊山。邇後欲率鄰¶
藩。同修職貢。知不從於藥石。遂再動於征鼙。王躬領舟師。¶
壓其(闕一字)境。威生霆霹。光奪雪霜。熊羆畫布於江心。鵰鶚¶
旌飛於天面。火鎔鎖斷。共仗奇謀。箭壓舟平。咸推敏智。鯨¶
噴駭浪。龍吼驚濤。擒賊將以尋誅。獲戰船而猶在。因茲大¶
捷。永絕相侵。備奏豐功。請覃茂賞。自此曾無虛歲。紹受明¶
恩。總青旌元纛之權。兼黃閣紫垣之秩。匡時濟代。福國庇¶ 
<pb:NFKB_QTW_p0859-06a>
民。事父事君。惟忠惟孝。尚父武肅王疾生六氣。奠應兩楹。¶
欲嘗藥以無徵。幾絕漿而過毀。將茲冥福。爰構嚴祠。修道¶
宮於割錦之坊。創佛寺於布金之地。紅樓紺殿。豈殊七寶¶
之金。玉磬瓊鐘。不讓五雲之境。尋以恭承治命。退國稱藩。¶
俯順㣥情。割哀視事。連營受賜。比屋知恩。給親族以優豐。¶
待友于而敦睦。拱極之誠益至。勤王之節不渝。洎大晉開¶
基。中原無事。續整梯航之禮。益傾鐵石之心。推戴既堅。旌¶
酬亦至。封吳越國王。授天下兵馬都元帥。又授尚書令。金¶
印玉冊。(闕一字)黻(闕一字)裳。並復世官。可明朝獎。九重城內。解¶
<pb:NFKB_QTW_p0859-06b>
寶帶以頒宣。十二閑中。選名駒而錫賚。天福六年(闕二字)王¶
以弟兄歸任。絲竹張筵。因抒嘉篇。久吟警句。別淚己多紅¶
蠟淚。離盃須滿綠荷盃。詩罷酒闌。情傷疾作。其後融風忽¶
扇。烈焰俄烘。駭愕既多。虛羸遂甚。上池之藥無効。聚穴之¶
香不神。至八月二十有四日。薨於瑤臺之正寢。享年五十¶
有五。即以七年二月乙卯朔十九日癸酉。備鹵簿葬於國¶
城之南原。禮也。先皇帝初聞訃奏。倍極悲傷。久輟視朝。厚¶
頒祭禮。王娶扶風馬氏。故雄武軍節度使同平章事綽之¶
女也。賢明無對。令淑罕儔。翫圖史之華。著組紃之妙。如賓¶ 
<pb:NFKB_QTW_p0859-07a>
合禮。逮下符詩。方繄內助之功。忽動早彫之歎。手拳魯字。¶
既叶嘉祥。腸遶吳門。復彰吉夢。先二年薨。有子十三人。嗣¶
王宏佐。粹和正氣。嚴重英姿。鵷雛著瑞世之文。驥子騁睨¶
雲之步。無益之事。畧不經心。非法之言。未嘗出口。咸推夙¶
習。共仰老成。服周孔之楷模。繼曾顏之士行。實興門之良¶
允。乃搆夏之全材。自罹憫凶。共傷羸瘵。楚棄疾正當拜處。¶
早顯神符。孫仲謀未是哭時。須從衆議。尋知國事。經稟朝¶
恩。行慶賜以合人心。省科徭而求民瘼。而況郭汾陽之將¶
佐。皆是公侯。蕭丞相之宗親。咸從軍旅。同心協力。送往事¶
<pb:NFKB_QTW_p0859-07b>
居。市無易肆之諠。戶有不扃之咏。朝廷喜其嗣襲。尋降渥¶
恩。便封列土之王。用獎克家之子。制授宏佐起復鎮軍大¶
將軍左金吾衛上將軍員外置同正員檢校太師兼中書¶
令鎮海鎮東等軍節度浙江東西等道管內觀察處置兼¶
兩浙鹽鐵制置發運營田等使杭州越州大都督上柱國¶
吳越國王。食邑一萬戶。食實封一千戶。仍賜保邦宣化忠¶
正功臣。次年又加食邑七千戶。食實封三千戶。仍賜保邦¶
宣化忠正翊戴功臣。長子宏僎。溫州靜海軍使。先一年卒。¶
次曰宏偁。東府安撫都指揮使。次曰宏侑。弓馬諸軍都指¶ 
<pb:NFKB_QTW_p0859-08a>
揮使。次曰宏僔。先立為吳越世子。先一年薨。次曰宏倧。衙¶
內諸軍副都指揮使檢校司徒。次曰宏偡。衙內諸軍左都¶
知兵馬使檢校司空。次曰宏俶。衙內諸軍右都知兵馬使¶
檢校司空。次曰宏億。衙內諸軍左右馬步都虞候檢校左¶
僕射。次曰宏偓宏儼宏仰。並檢校禮部尚書。瑤山並秀。珠¶
樹相輝。學禮言詩。咸聞博贍。彎弧擊劍。盡富韜鈐。姜被同¶
歡。田荊永茂。次曰宏儒。為國披緇。法號元悟。捨王公之娛¶
樂。就法宇之清幽。湯休尚著於文章。支遁猶憐於逸駿。有¶
女四人。三人各有粉田。一人早棲禪宇。王惠洽三吳。威加¶
<pb:NFKB_QTW_p0859-08b>
百越。近則同趙佗士燮。遠則方句踐闔廬。服太叔之九言。¶
師宣尼之四教。十朝獎重。三紀光華。擇吉日以宣恩。選名¶
臣而將命。癸已歲命將作監李鍇為起復使。戶部侍郎張¶
文寶吏部郎中張絢為守中書令使。甲午歲命給事中張¶
延兵部員外郎馬義為冊封吳王使。乙未歲命右常侍孔¶
昭序駕部員外郎張璹為冊封越王使。丙申歲命禮部尚¶
書兼太常寺卿李懌戶部郎中姚遐致為吳越王金印使。¶
戊戌歲命禮部尚書兼太常卿程遜兵部員外郎韋稅充¶
吳越國王官告使。己亥歲命尚書右丞王延司門郎中張¶ 
<pb:NFKB_QTW_p0859-09a>
守素充吳越國王冊禮使。庚子歲命刑部尚書李懌膳部¶
郎中薛鈞充天下兵馬元帥官告使。辛丑歲命右諫議大¶
夫高延賞兵部郎中李元龜充天下兵馬都元帥并尚書¶
令官告使。壬寅歲命太子賓客聶延祚吏部郎中盧撰為¶
尚書令冊禮使。議者以王三端迥著。五福俱全。且夫體物¶
緣情。才思逸於盧駱。象形會意。筆法繼於歐虞。補芸閣之¶
舊編。著錦樓之新集。六角扇羲之讓美。五朵雲韋陟慚工。¶
襃之者入雲霄。挫之者墜泥滓。孰不避王之筆端乎。勇可¶
抉門。力能扛鼎。燧象燧牛之智。屢有成功。添竈減竈之謀。¶
<pb:NFKB_QTW_p0859-09b>
累聞破敵。射穿蹲甲。彈落翔禽。著白袍黑矟之威。受玈矢¶
彤弓之錫。陸斷犀兕。水斬蛟螭。孰不避王之劍端乎。智周¶
物表。言合機先。能悅豫以使人。善撫循而感物。剛柔有節。¶
語默中規。通白虎之㣥書。繼碧雞之秀辨。孰不避王之舌¶
端乎。爰自妙齡。至於壯齒。聳風姿而岳立。蘊氣度以川渟。¶
凡有位而必昇。至無官而可授。天下之馨香已播。人間之¶
榮樂實多。雖未及鮐背雞膚。亦己有霜髯雪鬢。豈不曰壽¶
乎。鎮千乘之邦。食萬鍾之祿。明珠大貝。輻湊一方。霧縠冰¶
紈。雲屯百帑。龍猛之金(闕一字)頗小。齊奴之錦帳未多。採聲¶ 
<pb:NFKB_QTW_p0859-10a>
妓於娃宮。合絲簧於綺閣。豈不曰攸好德乎。疾疹雖加。襟¶
懷不撓。如浮雲之易散。念急景之難停。啟手足而保全。傳¶
箕裘而得所。豈不曰考終命乎。有是衆美。夫何恨焉。臣素¶
乏口才。仍疏腹稿。方愧弼諧之績。又虧紀述之能。仰奉絲¶
綸。俾銘貞琬。辭讓不獲。漏畧茲多。雖文過江南。不及韓陵¶
之石。而恩深浙右。必同峴嶺之碑。仰副聖慈。謹為銘曰。¶ 

雲起龍驤。化為侯王。鴻騫鳳翥。鶚立鷹揚。凜然勁氣。卓爾¶
雄鋩。大名之後。五世其昌。武肅開基。奄有吳越。恩洽百城。¶
名馳雙闕。既委招懷。復專征伐。燾土苴茅。秉旄仗鉞。尚父¶
<pb:NFKB_QTW_p0859-10b>
棄代。元帥承家。傳榮集慶。奕葉重葩。有典有則。去甚去奢。¶
威名烜赫。事望光華。譚藪縱橫。詞源浩渺。曹植思遲。崔儦¶
書少。月夕花朝。猿巖雁沼。筆落綵牋。風清綠篠。神傳射訣。¶
天富兵鈐。龜文月角。燕頷虬髯。威能伏獸。名可愈痁。撫衆¶
以惠。待士持謙。事必有恒。政皆求理。扶弱遏強。先人後己。¶
但見偃風。莫聞狎水。阜康烝黎。廓清邊鄙。量陂素廣。德岳¶
彌高。禮延耆舊。令肅權豪。庭趨忠烈。府集英髦。講論韜畧。¶
獎勸勳勞。自再稱藩。益勤述職。虔布詔條。動遵楷式。每陳¶
貢輸。常踰萬億。表率方隅。匡扶社稷。功庸罕對。渥澤無倫。¶ 

<pb:NFKB_QTW_p0859-11a>

禮優伯舅。位極人臣。鎔金鏤玉。龜紐龍綸。永言當代。莫繼¶
芳塵。禁暴戢兵。取威定霸。方賴控臨。忽聞夢謝。雲慘長空。¶
星沈永夜。號慟軍民。涕泗華夏。初聞訃奏。尋輟視朝。深嗟¶
旦奭。不及松喬。倍加贈襚。久罷簫韶。君臣分至。水陸程遙。¶
間傑淪亡。英賢繼襲。擗踊悲摧。無所迨及。益務撫循。加之¶
周給。人情既安。兵威自戢。一方肅靖。三世輝榮。朝宗事大。¶
誓表傾城。欲光家世。上奏聖明。願書貞石。用顯聲名。金玉¶
令人。鼓旗良帥。德盛功崇。文經武緯。述之莫窮。言之無愧。¶
<pb:NFKB_QTW_p0859-11b>
庶幾乎萬歲千秋。人見之而墮淚。¶ 

* 趙礪¶ 
:PROPERTIES:
:PERSID: QTWAUT2404
:END:

礪。漢乾祐二年為西京畱臺侍御史。周顯德初為知雜侍¶
御史。二年以太常博士權知宿州軍州事。坐推劾弛慢除¶
名。¶ 

** 劾奏太子太保王延太子洗馬張季凝托故曠班狀¶ 
:PROPERTIES:
:TITID: QTWTIT17378
:PERSID: QTWAUT2404
:END:

臺司奉去年四月勅。西京畱司官員。雖有畱臺點簡。故聞¶
多不整齊。宜令太子太師盧文紀都更提轄。今有自去年¶
五月後至今。每稱疾請假。最多太子太保王延太子洗馬¶ 
<pb:NFKB_QTW_p0859-12a>
張季凝。舊例朝臣百日假滿落班簿。延與季凝。每遇百日¶
將滿。即一度赴拜表行香。俱是拜跪不任。昨高祖神主祔¶
廟之時。畱司班列至彭婆鎮。奉迎其主。延只到五鳳樓前。¶
季凝稱有疾不出。陳力就列。往聖之明規。拜表行香。畱司¶
之常務。既疾疢不任於出入。筋骸難彊於扶時。所宜上稟¶
憲章。內思貪冒。虔瀝退休之懇。用循止足之文。雖優宏繫¶
自於朝廷。而彈舉敢隳於職業。¶ 

* 胡嶠¶ 
:PROPERTIES:
:PERSID: QTWAUT2405
:END:

嶠官郃陽縣令。為宣武軍節度使蕭翰掌書記。因隨入契¶
<pb:NFKB_QTW_p0859-12b>
丹。翰誅。無所依。居契丹七載。當周廣順三年逃歸。¶ 

** 陷北記¶ 
:PROPERTIES:
:TITID: QTWTIT17379
:PERSID: QTWAUT2405
:END:

自幽州西北入居庸關。明日又西北入石門關。關路崖狹。¶
一夫可以當百。此中國控扼契丹之險也。又三日至可汗¶
州。南望五臺山。其一峰最高者東臺也。又三日至新武州。¶
西北行五十里。有雞鳴山。云唐太宗北伐。聞雞鳴於此。因¶
以名山。明日入永定關北。此唐故關也。又四日至歸化州。¶
又三日登嶺。嶺東西連亘。有路北下。四顧冥然。黃雲白草。¶
不可窮極。契丹謂嶠曰。此辭鄉嶺也。可一南望而為永訣。¶ 

<pb:NFKB_QTW_p0859-13a>

同行者皆慟哭。往往絕而復蘇。又行三四日至黑榆林。時¶
七月。寒如深冬。又明日入斜谷。長五十里。高崖峻谷。仰不¶
見日。而寒尤甚。已出谷得平地。氣稍溫。又行二日度湟水。¶
又明日度黑水。又二日至湯城淀。地氣最溫。契丹苦大寒。¶
則就溫於此。其水泉清泠。草軟如茸。可藉以寢。而多異花。¶
記其二種。一曰旱金。大如掌。金色爍人。一曰青囊。如中國¶
金燈。而色類藍可愛。又二日至儀坤州。渡麝香河。自幽州¶
至此無里候。其所向不知為南北。又二日至赤崖。蕭翰與¶
<pb:NFKB_QTW_p0859-13b>
世宗兀欲相擊。遂及述律后戰於沙河。述律兵敗而北。兀¶
欲追至獨樹渡。遂囚述律於樸馬山。又行三日。遂至上京。¶
所謂西樓也。西樓有邑屋市肆。交易無錢而用布。有綾錦¶
諸工作。宦者翰林技術教坊角觝秀才僧尼道士等。皆中¶
國人。而并汾幽薊之人尤多。自上京東去四十里。至珍珠¶
寨。始食菜。明日東行。地勢漸高。西望平地。松林鬱然。數十¶
里遂入平川。多草木。始食西[:#AS-9376:●]。云契丹破回紇。得此種。以¶
牛糞覆棚而種。大如中國東[:#AS-9376:●]而味甘。又行東至褭潭。始¶
有柳。而水草豐美。有息雞草尤美。而本大。馬食不過十本¶
而飽。自褭潭入大山。行十餘日而出。過一大林。長二三里。¶ 

<pb:NFKB_QTW_p0859-14a>

皆蕪荑。枝葉有芒刺如箭羽。其地皆無草。兀欲時卓帳於¶
此。會部人葬太宗。自此西南行。日六十里。行七日至大山¶
門。兩高山相去一里。而長松豐草。珍禽野卉。有屋室碑石¶
曰陵所。兀欲入祭。諸部大人惟執祭器者得入。入而門闔。¶
明日開門。曰拋盞。禮畢。問其禮。皆祕不肯言。嶠所目見囚¶
述律葬太宗等事。與中國所記差異。已而翰得罪被鏁。嶠¶
與部曲東至福州。福州翰所治也。嶠等東行。過一山。名十¶
三山。云此西南去幽州二千里。又東行數日過衛州。有居¶
<pb:NFKB_QTW_p0859-14b>
人三十餘家。蓋契丹初虜中國衛州人。築城而居之。嶠至¶
福州。而契丹多憐嶠。教其逃歸。嶠因得其諸國種類。近云¶
距契丹國東至於海。有鐵甸。其族野居皮帳。而人剛勇。其¶
地少草木。水鹹濁。色如血。澄之久而後可飲。又東女真。善¶
射。多牛鹿野狗。其人無定居。行以牛負物。遇雨則張革為¶
屋。常作鹿鳴。呼鹿而射之。食其生肉。能釀麋為酒。醉則縛¶
之而睡。醒而後解。不然則殺人。又東南渤海。又東遼國。皆¶
與契丹畧同。其南海曲有魚鹽之利。又南奚與契丹畧同。¶
而人好殺戮。又南至於榆關矣。西南至儒州。皆故漢地。西¶
則突厥回紇。西北至嫗厥律。其人長大髦頭。酋長全其髮。¶ 

<pb:NFKB_QTW_p0859-15a>

盛以紫囊。地苦寒。水出大魚。契丹仰食。又多黑白黃貂鼠¶
皮。北方諸國皆仰足。其人最勇。鄰國不敢侵。又其西轄戛。¶
又其北單于突厥。皆與嫗厥律畧同。又北黑車子。善作車¶
帳。其人知孝義。地貧無所產。云契丹之先。常役回紇。後背¶
之走黑車子。始學作車帳。又北牛蹄突厥。人身牛足。其地¶
尤寒。水曰瓠河。夏秋冰厚二尺。春冬冰徹底。常燒器消冰¶
乃得飲。東北至韈刼子。其人髦首披布為衣。不鞍而騎。大¶
弓長箭。尤善射。遇人輒殺。而生食其肉。契丹等國皆畏之。¶
<pb:NFKB_QTW_p0859-15b>
契丹五騎遇一韈刼子。皆散走。其國三面皆室韋。一曰室¶
韋。二曰黃頭屋韋。三曰獸室韋。其地多銅鐵金銀。其人工¶
巧。銅鐵諸器皆精好。善織毛錦。地尤寒。馬溺至地成冰堆。¶
又北狗國。人身狗首。長毛不衣。手搏猛獸。語為犬嘷。其妻¶
皆人。能漢語。生男為狗。女為人。自婚嫁穴居食生。而妻女¶
人食。云常有中國人至其國。其妻憐之。使逃歸。與其筯十¶
餘隻。教其走十餘里遺一筯。狗夫追之。見其家物。則銜而¶
歸。則不能追矣。其說如此。又曰。契丹常選百里馬二十匹。¶
遣十人齎乾[:#AS-99E5:●]北行。窮其所見。其人自黑車子歷牛啼國¶
以北。行一年。經四十三城。居人多以木皮為屋。其語言¶ 
<pb:NFKB_QTW_p0859-16a>
無譯者。不知其國地山川部族名號。其地氣遇平地則溫¶
和。山林則寒洌。至三十三城。得一人。能鐵甸語。其言頗可¶
解。云地名頡利烏干邪堰。云自此以北。龍蛇猛獸。魑魅㣥¶
行。不可往矣。其人乃還。此北荒之極也。契丹謂嶠曰。夷狄¶
之人。豈能勝中國。然晉所以敗者。主暗而臣不忠。因具道¶
諸國事。曰。子歸。悉以語漢人。努力事其主。無為夷狄所虜。¶
吾國非人境也。¶ 

* 杜韡¶ 
:PROPERTIES:
:PERSID: QTWAUT2406
:END:

韡。周顯德二年官右補闕。¶ 
¶
<pb:NFKB_QTW_p0859-16b>

** 大唐推誠翊戴功臣金紫光祿大夫檢校司徒使持節衛州諸軍事衛州刺史兼御史大夫上柱國太原縣開國男食邑三百戶郭公屏盜碑銘¶ 
:PROPERTIES:
:TITID: QTWTIT17380
:PERSID: QTWAUT2406
:END:

臣聞宣宗知民間之事。則曰共理者其臣惟良。唐太宗為¶
天下之君。且云刺史乃我當自擇。是知雖皇王(闕一字)統馭(¶
闕七字)子之(闕三字)於事有美有惡。難將一馬同歸。或隆或汚。¶
實類九(闕一字)相遠。失人則苛政喻於猛虎。得士則善吏(闕¶
二字)良(闕一字)可不慎乎。可不重乎。皇帝纂丕圖。臨萬有。以¶
授受難乎選。以理治急乎才。漸行日月之(闕一字)輾成古道。¶
終¶ 
<pb:NFKB_QTW_p0859-17a>
扇陰陽之炭。銷盡兵鋒。一日(闕一字)承(闕一字)曰衛州。士庶列¶
狀以聞。述去盜之由。稱守臣之美。宜乎旌其長(闕一字)其(闕¶
一字)命之刊勒(闕一字)其(闕一字)光乃勅朝請大夫行右補闕¶
柱國臣杜韡(闕一字)乃銘之。臣虔奉(闕十字)式(闕三字)固(闕一字)仁¶
者安人。斯其至矣。盜亦有道。其可尚乎。矧乃抱奇(闕一字)之(¶
闕二字)昂藏之(闕一字)奮迅於平陂。綿亘於數(闕一字)誠大丈夫¶
號(闕一字)太守(闕八字)回(闕三字)竹(闕十三字)卦豈同亡(闕五字)麟經(闕¶
一字)契奔奉之事(闕二字)汾陽公其人也。公名進。(闕一字)州(闕¶
二字)人也。皇帝即位之年。自登而牧衛。維彼商墟。(闕四字)任¶
<pb:NFKB_QTW_p0859-17b>
俠自尚。剛壯相沿。(闕三字)而(闕一字)疾成風。橫綠波而流惡不¶
盡。公至止未幾。(闕二字)而思。且(闕二字)求中。靜乎內而勸乎外。(¶
闕一字)身率下。儉於己而便於人。未有澄其沙而水之不清。¶
去其(闕一字)而木之不茂。先之以力制。次之以德攻。化洽於¶
斯。何盜之有。公集(闕一字)地(闕二字)於天府。一度量(闕三字)謹出¶
納(闕一字)間審重輕之數。拔規求之(闕一字)塞(闕二字)之源(闕三¶
字)先去其(闕一字)廩之(闕一字)乎夫馬寒則毛縮。魚勞則尾赬。¶
物之生也。豈有異哉。公能(闕五字)之附益(闕二字)羊之(闕六字)得¶
不謂先去其杼軸之盜乎。(闕一字)之(闕一字)邑。(闕一字)乃有經。(闕¶
一字)符令則¶ 
<pb:NFKB_QTW_p0859-18a>
削煩。省督責則息費。得不謂先去其簿書之盜乎。(闕二字)於¶
日中。貨來於天下。宏羊適至。不韋未歸。法前(闕二字)通同。抑¶
有司之侵利。得不謂先去其闤闠之盜乎。公人臨事以自¶
懲。貪吏因時而變態。於是乎卜要衝之所。布(闕一字)諭之文。¶
既革面以(闕二字)或洗心而尚晚。俄乃付之逮(闕二字)以刑章。¶
夏蟲適性以疑冰。夜蛾舞空而赴火。或巢摧而梟散。或穴(¶
闕一字)以兔奔。雖沿波之時。固討源而是切。且拔茅之後。恐¶
連茹以宏多。迴思顧望之徒。(闕一字)設并容之術。(闕二字)化之¶
勉之。撫之安之。曰爾胡不盜天時地利。以耕鑿超衣食之¶
<pb:NFKB_QTW_p0859-18b>
源。爾胡不盜毛㣥介蟲。以捕獵求山澤之產。或剖石採玉。¶
或披沙汰金。取之不為貪。得之不為竊。(闕四字)梁上偷生草¶
中。始務匿藏。終貽勦絕。明申(闕一字)甲。休拘趙禮之兄。盡滌¶
昨非。不問展禽之弟。於是衆相謂曰。嫉惡如讎。公於國(闕¶
一字)視民如子。私於我(闕一字)聞其美言。何(闕一字)酬於布帛。¶
服其異政。何以答於袴襦。由是(闕一字)其(闕一字)知其禁。強梁¶
者遷善。返側者銷憂。棄㦸捐矛。卻問農耕之早晚。帶牛佩¶
犢。遂勤稼穡之艱難。(闕一字)所謂靜乎內而勸乎外。儉於己¶
而便於人者也。自然山(闕四字)清里閈。戴若思之投劍。誰預¶
客¶ 
<pb:NFKB_QTW_p0859-19a>
船。陶士衡之駐車。不言官柳。室家相慶。上下咸和。爾乃(闕¶
七字)集醯酸而蛟至肉羶(闕三字)適桑土而長謠。登春臺而¶
胥(闕一字)可以(闕一字)乎孟可以召乎江山下火而為賁邱園。¶
雲上天而(闕一字)需酒食。政既成矣。獎(闕一字)至矣。公神(闕五¶
字)沉(闕十字)見風雲之氣洞達(闕一字)機命(闕一字)而(闕一字)藉時¶
而(闕一字)蛟龍遇水(闕四字)鵰鶚乘(闕四字)刺於坊磁又遷於(闕¶
一字)登衛(闕二字)之才聲華迭(闕四字)鍊轉見晶熒。樂至九(闕¶
一字)益聞清越。(闕一字)編清史(闕一字)紀(闕五字)赴童子(闕二字)源¶
流(闕一字)爾(闕一字)卿賜三公(闕二字)千載交輝。美矣盛矣。論者¶
<pb:NFKB_QTW_p0859-19b>
曰(闕一字)之藏用在乎(闕七字)猛於(闕二字)自(闕一字)熊之後善(闕¶
二字)民垂畏愛於(闕一字)門流忠孝於昭代。闕庭稱(闕一字)風¶
俗自新。(闕二字)周有亂臣。飜使衛多君子。皇帝下(闕一字)書(闕¶
九字)必(闕一字)倣側帽之(闕三字)效墊巾之(闕一字)其則不遠。見¶
賢思齊。引而伸之。則(闕一字)知矣。紀太(闕一字)而有(闕二字)明府¶
以居多。未若當鈴閣之前。於(闕一字)門之(闕二字)之貞玉。傳之¶
子孫。臣幸(闕一字)楃[:#AS-FBEE:●]斥(闕一字)曾(闕四字)鏤(闕一字)而見誚。(闕二¶
字)瓦以非工。謬承聖主之恩。用播賢臣之美。凝神握管。空¶
成蝌斗之書。拭目披文。不稱(闕二字)之(闕一字)強抽祕思。謹作¶
銘云。¶ 

<pb:NFKB_QTW_p0859-20a>

(闕八字)連珠有爛。合璧無(闕一字)固本維何。在民者矣。共理(¶
闕二字)擇人而己。倬彼郭侯。系我成周。(闕三字)李事異(闕一字)劉¶
鄉曲(闕三字)煙(闕一字)擊劍引(闕二字)弓開霹靂。鼓隨畫角。(闕一¶
字)逐朱輪。誰(闕三字)自樂行春。始刺於坊。今牧於衛。(闕一字)海¶
便宜。(闕一字)川煩碎。方圓並(闕一字)思愛齊(闕五字)盜散萑蒲。帝¶
王兮念功。(闕二字)兮愛賜。他山兮(闕三字)蓮兮贔屭。(闕一字)之兮¶
二天。勒之兮八字。剖竹兮有光。操觚兮無媿。¶ 

¶
<pb:NFKB_QTW_p0859-20b>
