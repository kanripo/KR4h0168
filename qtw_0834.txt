#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0833-13a> 
#+PROPERTY: JUAN 0834
欽定全唐文卷八百三十四¶ 

<pb:NFKB_QTW_p0834-01a>
　錢珝(四)¶ 

** 為宰相賀雨表¶ 
:PROPERTIES:
:TITID: QTWTIT16906
:PERSID: QTWAUT2198
:END:

臣某等。今月某日。京兆府奏降雨分寸者。伏以頃屬時雨¶
稍[:#AS-8B70:⿰⺅⿱⿰夭夭心]。聖慮憂軫。尋舉祀典。用禱元功。臣聞廣覆無親。明德¶
是輔。誠之所動。天則不高。仲春以來。驕陽頗熾。宵旰勞念。¶
生靈具知。部樂空縣。常羞盡減。遽陳牲玉。並走山川。况便¶
殿坐朝。深形憂色。不責輔臣之咎。恐貽赤子之心。橐籥之¶
間。神祗咸聽。既有聲聞之實。寧無昭報之期。是以靉靆忽¶
興。蜿蜒遂作。固得遠踰關輔。匪獨周布郊圻。君必動天。歲¶
<pb:NFKB_QTW_p0834-01b>
有成於登麥。臣雖充位。力不足於為霖。空喜滂沱。敢言燮¶
理。甫田皆潤。沴氣全消。信可待於豐穰。更何求於符瑞。臣¶
等無任賀聖欣躍抃舞之至。¶ 

** 史館王相公進和詩表¶ 
:PROPERTIES:
:TITID: QTWTIT16907
:PERSID: QTWAUT2198
:END:

臣某言。臣聞在心為志。發言為詩。志通而若啟源流。詩作¶
而自合律呂。伏惟陛下道惟恭默。稟在文思。永圖欲漸於¶
無為。睿覽且明於多暇。因臨丹壑。遂躡金繩。喜物象之澄¶
清。假詠歌而放曠。聲傳天籟。韻合霜鐘。篇殊黃竹之名。辭¶ 
<pb:NFKB_QTW_p0834-02a>
掩白雲之美。臣等逢時竊位。敢並韋平。應詔屬詞。文非顏¶
謝。徒偶昭融之運。獲聞雅正之音。傾聽不知。愧延陵之季¶
子。試吹必濫。比南郭之先生。但思參列輔臣。安敢首違聖¶
旨。輒同擊壤。仰和貫珠。誠懷鄭衛之慚。但感宮商之說。星¶
辰自轉。難參旭日之光。鼙鼓空鳴。莫續春雷之響。其奉和¶
御製五言七言詩二首。謹錄進上。塵黷聖鑒。臣無任循省¶
惶越之至。¶ 

** 宰相諫罷討伐請不幸奉天表¶ 
:PROPERTIES:
:TITID: QTWTIT16908
:PERSID: QTWAUT2198
:END:

臣某等言。伏以伐叛興戎。國之大事。有不得已。然後行之。¶
<pb:NFKB_QTW_p0834-02b>
而食在兵先。兵居謀後。餽餉必足。經畧無遺。得必勝之帥¶
臣。有可用之勁卒。然後更度利害。熟計始終。以是興戎。乃¶
可伐叛。昨者陛下以某臣節有虧。嘗犯天怒。而易其鎮守。¶
猶示渥恩。遷延未行。包藏難測。聖慮潛察。睿斷勇為。爰命¶
宰臣。使奉成算。臣等雖承嚴旨。敢不深思。實乃國用方虛。¶
軍糧難濟。藩垣調發。深恐依違。兼量於足食足兵。二者皆¶
所未備。況去秋寇孽犯順。鑾輅出居。宗廟震驚。士庶流落。¶
尚賴皇威所被。大憝尋平。宮闕復清。生靈全活。今纔周歲。¶
始得稍安。至於畿甸之間。尚有瘡痍之疾。臣等所以累因¶ 
<pb:NFKB_QTW_p0834-03a>
敷奏。具寫便宜。且乞明聖。更詳事理。緩謀周慮。全體養威。¶
必使盡叶事機。而後重行討伐。愚誠無惑。睿志不移。旬月¶
之間。血誠備瀝。事行已定。不敢復言。昨者仰奉天顏。密承¶
聖旨。又欲出幸近縣。親督戎師。仍慮寇盜奔衝。且貴城壘¶
堅固。特令臣等。更共平章。祗稟宸嚴。敢不傾竭。蓋陛下將¶
恐姦兇。遽至奔軼。遂欲先居高壘。免動驚塵。備審睿懷。切¶
在於此。又以為出臨戎事。促詔藩臣。督集卒徒。以速誅翦。¶
言於常理。固合所宜。然臣披抉腹心。陳其數事。一則伏思¶
朝廷今日之事。與建中之難不同。當時猛將如雲。謀臣如¶
<pb:NFKB_QTW_p0834-03b>
雨。國贍九年之蓄。兵持百勝之權。德宗皇帝出幸奉天。以¶
為長策。一旦懷光繼叛。晷刻難安。遽遠宗祧。遂奔梁漢。陛¶
下視將帥之材。與粟帛之積。得如當時否。天下盡忠之力。¶
赴難之心。又得如當時否。以此度量。實恐稍難。二則陛下¶
雖處奉天之固。不可遽棄京師。勿使姦謀。馳於間道。直趨¶
闕下。大縱凶殘。陛下隔在孤城。衆軍各圖其利。謀危救亂。¶
欲仗何人。三則士庶疑懼之心。尚賴宸極安止。若使鑾鈴¶
順動。禁掖頓空。則萬姓之心。一時何仰。況輕違廟社。遽捨¶
生靈。自古帝王。未嘗至此。四則秋序肅殺之氣。金在西方。¶ 

<pb:NFKB_QTW_p0834-04a>

昨者冒此用兵。犯陰陽大忌。今陛下以一朝之怒。忽萬乘¶
之尊。遠出皇居。又衝王氣。忝為臣子。復列宰衡。苟不盡言。¶
是負聖德。五則凡有天象之變。所以儆動帝王。昨者妖星。¶
頗多凌犯。陛下深知戒懼。且降德音。兼有禳祈。欲銷災咎。¶
而銷災之本。全在清靜無為。今則伐叛用兵。天心不易。又¶
欲當災星謫見之後。衝王氣以征行。訪於匹夫。亦知不可。¶
惟此五事。敢不具言。今則實賴陛下英朗疏通。且思守位。¶
以陛下語臣二者之意。評愚臣五事之言。裁在宸衷。以安¶
<pb:NFKB_QTW_p0834-04b>
大事。去此就彼。聖慮自深。輒貢直言。難逃罪戾。臣某等無¶
任惶越懇激之至。¶ 

** 為集賢崔相公論京兆除授表¶ 
:PROPERTIES:
:TITID: QTWTIT16909
:PERSID: QTWAUT2198
:END:

臣某言。今月某日。伏奉密詔。具審聖旨。欲以某官鄭浦除¶
京兆尹。令臣進擬來者。出自宸衷。敢言違詔。事非允當。今¶
具奏聞。伏以三輔之雄。京兆居首。王畿之理。專制甚難。歷¶
代重官。當今急務。比者任用。多是丞郎給舍有才之人。或¶
藩方善政之師。宣宗皇帝求理之切。常輟翰林學士韋澳。¶
授以此官。今陛下固合且命中書。令其公選。苟或未稱。即¶
可改張。鄭某自守(疑)周行。頗聞靜守。當官莅職。亦極恪勤。¶ 

<pb:NFKB_QTW_p0834-05a>

量材則可以序遷。進善則無妨奬勸。至於關中戶口。本貫¶
京師。轂下威權。莫先尹正。畿甸之內。諸鎮甚多。都城之間。¶
萬戶來會。責辦則供須極衆。整肅則彈壓且殷。鄭浦入仕¶
之初。曾為鹽州軍事判官。幸守章程。粗成勞績。因茲際會。¶
遂列朝班。物望固輕。揚歷未久。倘以此官除授。必當不叶¶
㣥情。向者嗣薛王知柔。以宗室大臣。久兼崇秩。事功已著。¶
總領方宜。以浦代之。恐失所稱。浦既乏公望。又匪異材。遽¶
達宸聰。必因薦導。失舉之誤。所繫匪輕。臣知柔出藩。便憂¶
<pb:NFKB_QTW_p0834-05b>
京兆之任。蓋二十四縣。無不彫殘。況屬今秋。又罹兵火。鄉¶
閭刦殺。尚且未安。軍鎮侵陵。比常多事。賦輸之際。撫輯尤¶
難。頃自黃巢犯闕。災患相繼。京畿百姓。傷死固多。今所保¶
全。皆由自備。凡為兵器。無不家藏。寇至即設寨依山。事己¶
則還鄉力穡。可耕可戰。自是精兵。今近鎮多強。不為無事。¶
徵召外藩騎卒。朝廷又乏軍糧。昨者猖狂。兼為患禍。每宜¶
警戒。不可遽忘。實任京兆之權。兼須武畧。不惟便於政理。¶
亦要防於艱虞。臣請便言。冀合睿算。竊見某官李鋋。兩朝¶
宿將。久立茂勳。頗以威名。彰於委寄。衆情甚洽。公論多推。¶
授以尹京。必能通濟。京畿制置。兼以命之。有權則可抑豪¶ 
<pb:NFKB_QTW_p0834-06a>
強。用武則可清奸盜。圖安之本。全在京都。備患之先。無加¶
軍旅。鋋之才畧。得以總臨。畿內戶人。累經賊寇。農收之暇。¶
訓練不難。鄉閭自強。侵擾固息。無事則各營耕稼。有慮則¶
便執干戈。不假饋糧。又非失業。既安必集。就便不煩。況目¶
下京都。未能安堵。速須制置。安得因循。非李鋋不可委任。¶
事惟重難。尋己參詳。外度人情。內思機便。悉宜如此。方敢¶
陳論。伏乞聖明。靜賜睿覽。以京尹難理。任事思當。今奸弊¶
之初。用非材無望之人。何以控制於此。若他時不濟。何以¶
謀安。雖欲用典罪之。固亦無救於患。且李鋋與臣無素分。¶
<pb:NFKB_QTW_p0834-06b>
鄭浦與臣無宿嫌。與奪之間。公當而已。切於此事。尋欲兼¶
候奏聞。便屬忽患瘡痍。不離枕席。近雖潰穴。尚有本根。固¶
極虛羸。且須將理。寢食敢忘於機務。敷陳又隔於天顏。遂¶
敢直奉牋毫。粗達肝膈。伏以反正之新。調理仍急。有犯無¶
隱。臣心合罄於此時。從善如流。聖政宜先於大者。甚難甚¶
切。不敢不論。伏以睿斷精明。臣等常切感仰。今茲論列。實¶
冀允從。倘或未察愚衷。臣實不敢奉詔。干冒宸扆。臣某無¶
任惶恐迫切之至。¶ 

** 中書省請冊皇后表¶ 
:PROPERTIES:
:TITID: QTWTIT16910
:PERSID: QTWAUT2198
:END:

<pb:NFKB_QTW_p0834-07a>

臣某等言。伏聞禮云。男正位乎外。女正位乎內。乃欲承天¶
休。正人紀。事宗廟。奉烝嘗。是以詩有關睢。冠三百篇之首。¶
用以佐天下而正夫婦。乃政之所由興也。伏以聖唐積仁¶
累德。列聖重光。莫不師古以訓人。宏禮以敦本。遂得九垓¶
從化。萬國用康。曩者彞倫稍[:#AS-8B70:⿰⺅⿱⿰夭夭心]。王道微缺。使龍樓曠主鬯¶
之位。翟衣闕助祭之規。則外和而國安。內和而家理。安得¶
而致也。必將有以待之。伏惟陛下纘列聖之洪業。恢百王¶
之令圖。爰建東宮。再振墜典。凡居寰海。莫不忭歡。百辟庶¶
<pb:NFKB_QTW_p0834-07b>
臣。所懷尚慊。蓋以中壼之位未立。六宮之政未崇。臣案天¶
極四星。一為正妃。上天垂象。不可虛其應。伏聞淑妃某氏。¶
以坤厚之性。母範有融。淑懿之姿。光乎內理。用能誕生哲¶
嗣。克當天心。竊願陛下思啟大猷。仰宏丕訓。淑妃某氏特¶
依故事。冊為皇后。使六宮之內。一以遵承所為。王政之所¶
由興。而風化天下。臣等位叨近密。職在絲綸。朝廷舊章。合¶
有論請。上期聖造。特賜允從。輕冒宸嚴。無任恐戰之至。¶ 

** 史館王相公請冊淑妃何氏為皇后表¶ 
:PROPERTIES:
:TITID: QTWTIT16911
:PERSID: QTWAUT2198
:END:

臣某言。臣聞乾坤相配。所以全覆載之功。日月相隨。所以¶
明照臨之道。惟王建后。惟后助王。若乾坤相配以成功。若¶ 
<pb:NFKB_QTW_p0834-08a>
日月相隨而行道。古皇有制。歷代皆然。伏惟皇帝陛下法¶
天作聖。引古為師。興邦則啟於聰明。為禮必循於先哲。然¶
而中宮久曠。陰教罔修。伏自累朝。遂同廢典。四海絕仰觀¶
之表。九嬪無所統之尊。誰詠國風。空垂易象。永惟委墜。可¶
謂因循。漢氏以來。舊章不易。常先立后。始可建儲。今元良¶
已視於東朝。而柔順未臨於內職。既虛正位。莫敘大倫。臣¶
等每奉清光。累陳彞憲。竊詳睿旨。俯鑒愚衷。請問守龜。必¶
當告吉。掖庭累行。詎無白鷰之徵。簡策正名。宜受金螭之¶
錫。是以敢干旒扆。進拜封章。伏乞申命有司。擇定良日。俾¶
<pb:NFKB_QTW_p0834-08b>
行盛禮。自叶至公。冒黷宸衷。臣等無任懇迫惶恐之至。¶ 

** 熒惑退舍宰相請復常膳表¶ 
:PROPERTIES:
:TITID: QTWTIT16912
:PERSID: QTWAUT2198
:END:

臣某等言。今月某日。伏奉批詔。以臣累陳列宿之間。熒惑¶
退舍。所宜升臨正殿。進復常羞。而睿聽彌高。㣥誠莫遂。顧¶
台星之有位。居公府以不遑。伏惟陛下道合秉陽。事皆師¶
古。稟天明於垂象。察時變以側身。克示允恭。未忘戒懼。考¶
乎經籍。實契規模。雖退就卑宮。儉惟降食。方期應感。合舉¶
典彞。然而芒角既收。運行已順。歷懇亦循於故實。拜章敢¶
惑於聰明。而元鑒未開。丹心如燭。鋪陳無序。裨贊失圖。伏¶ 
<pb:NFKB_QTW_p0834-09a>
以大配乾坤。重承宗廟。執禮必遺於小者。推誠皆可以貫¶
之。則行正道以臨萬邦。不在乎不居法座也。布王澤而滋¶
庶物。不在乎不食重味也。而陛下未嘗不行正道於遐邇。¶
布王澤於細微。苟行之有終。宏之不已。則天惟輔德。心實¶
弭災。視棟宇而自安。御豆籩而自爽。敢祈聖鑒。必念斯言。¶
伏惟俯徇愚誠。特允所奏。干冒旒扆。臣無任。¶ 

** 為宗正卿請復常膳表¶ 
:PROPERTIES:
:TITID: QTWTIT16913
:PERSID: QTWAUT2198
:END:

臣某等言。今月某日。伏奉批詔。以臣所請復常膳御正殿。¶
未賜允許者。臣等恭承詔旨。竊仰聖謀。以為前史所垂。正¶
<pb:NFKB_QTW_p0834-09b>
言可取。則應天動人之事。實哲王致理之先。然臣伏思陛¶
下繼體以來。推誠必至。友愛之道。顯教萬方。惻隱之心。罔¶
遺一物。於王師致討。司寇用刑。率皆毒被蒸人。罪興衆怒。¶
救殘虐之極弊。懲悖亂之元兇。而後効順立功。報之爵祿。¶
勞心焦思。痛在瘡痍。屢降德音。勤行王道。得非應天以實。¶
而動人以行哉。況謫見之後。戒懼不遑。朝野所知。星辰所¶
照。則大官進御。路寢燕居。既舉舊章。將踰期月。固可以特¶
開睿鑒。俯徇㣥心。理且叶於至公。事兼存於大體。臣某等¶
謬居宗緒。敢貢飾詞。盡布腹心。復干宸扆。無任仰望兢越¶ 
<pb:NFKB_QTW_p0834-10a>
屏營之至。¶ 

** 代王相公謝加門下侍郎食邑表¶ 
:PROPERTIES:
:TITID: QTWTIT16914
:PERSID: QTWAUT2198
:END:

臣某言。昨蒙恩命。授臣某官等者。今月日已奉表陳讓。跪¶
承批詔。未賜允從。方就日以傾心。若履冰而舉足。臣某中¶
謝。臣立朝守嗣。莫繼前修。學古入官。敢期高位。伏遇尊號¶
皇帝陛下道惟樂育。志在紹聞。待河清而先靜化源。致俗¶
阜而深探理窟。當乙夜縱觀之後。啟輔臣夢得之休。而遽¶
以平衡。授茲弱質。頗乖庶政。莫達大經。何施作相之才。但¶
累知臣之鑒。厭兵而五兵尚在。唯恐人殘。祈穀而百穀未¶
<pb:NFKB_QTW_p0834-10b>
升。仍憂歲旱。尋宜待罪。已合避賢。陛下慎以退人。容於竊¶
位。兼迴睿睠。遽正台階。進當浴鳳之榮。更懼維鵜之刺。況¶
增封建。俾重弼諧。臣且自量。則為不稱。是以陳辭瀝懇。冀¶
動天心。拜章而方謂可安。捧詔而未嘗得請。尚希終收渥¶
澤。遂寢典彞。苟責實而有聞。信假寵之非晚。徇之公道。寤¶
主所圖。受爵既多。懼君恩之大盛。省躬甚拙。知官謗之必¶
興。負戴聖慈。臣某無任感激兢悸之至。¶ 

** 代崔相公謝加中書侍郎食邑表¶ 
:PROPERTIES:
:TITID: QTWTIT16915
:PERSID: QTWAUT2198
:END:

臣某言。伏奉今月某日制書。授臣中書侍郎仍進封開國¶ 
<pb:NFKB_QTW_p0834-11a>
子加食邑二百戶者。寵踰素分。憂集微躬。臣某中謝。臣聞¶
當可舉而後行。則彞倫敘。見有功而後進。則勞臣勸。如或¶
行不當舉。進不見功。是謂謬恩。實維虛授。臣學非練達。質¶
異溫良。致身而敢望坐茵。措手而寧期補衮。嘗塵侍從。且¶
昧論思。既無酒誥之能。莫並食時之敏。忽蒙聖造。遽委化¶
權。佐運行而不應中台。論燮理而未周四序。何言睿澤。曲¶
被微臣。纔叨正秩之榮。兼進疏封之命。戴恩無力。臨事知¶
非。將投盈篋之書。寧用濟川之楫。願迴元鑒。俯徇愚衷。致¶
公器之無私。在國章而克重。光昭聖德。復戒貪夫。仰望皇¶
<pb:NFKB_QTW_p0834-11b>
私。臣某無任懇悃激切兢悸之至。¶ 

** 代史館王相公謝加食邑實封表¶ 
:PROPERTIES:
:TITID: QTWTIT16916
:PERSID: QTWAUT2198
:END:

臣某言。伏奉今月某日恩制。加臣食邑實封若干者。充位¶
代天。無名益地。祗膺茂寵。併集百憂。中謝。臣聞賞以昭其¶
功。典以載其事。是為重柄。用合大經。苟功不足昭。事非可¶
載。濫承休命。實累皇猷。臣謬執化權。無裨衮職。徒見容於¶
君父。每受責於神靈。頃者陛下薄狩近藩。復興否運。寬仁¶
屈已。神武去邪。敢有惑於㣥謀。實無渝於睿斷。寰區之內。¶
耳目同驚。此非臣齷齪之心。所能匡贊。重圖反國。艱若設¶ 
<pb:NFKB_QTW_p0834-12a>
都。仗戎帥以經營。寄輔臣而鎮撫。秦人載聚。周廟克成。千¶
門既啟於建章。萬騎仍隨於司隸。宸居復正。懸法更高。又¶
非蒙昧之才。所能施展。荷景貺而寧參天力。奉清光而徒¶
和山呼。無補艱難。方懷慚懼。詎謂聖慈忽被。異數仍加。賞¶
優而欲舉何功。典重而將言何事。況乎真食。尤曰寵榮。輕¶
行於富庶之秋。皆期必稱。尚屬於艱難之日。焉可非宜。伏¶
冀聖慈。必收殊渥。臣某無任仰望逼切懇悃屏營之至。¶ 

** 代中書孫相公謝登庸表¶ 
:PROPERTIES:
:TITID: QTWTIT16917
:PERSID: QTWAUT2198
:END:

臣偓言。伏奉今月某日制命。授臣中書侍郎同中書門下¶
<pb:NFKB_QTW_p0834-12b>
平章事者。渥澤自天。怔忪無地。臣某中謝。臣聞佐天子理¶
陰陽。撫四夷。遂萬物者。宰相之職也。然而能經國則可以¶
佐天子。達化源即可以理陰陽。善柔服可以撫四夷。適方¶
圓可以遂萬物。今臣才非經國。智昧化源。不知柔服之謀。¶
未達方圓之道。使之執政。必致曠官。伏惟皇帝陛下與天¶
同覆。與日合明。有言必訪於蒭蕘。有用必搜於林藪。今者¶
初當出狩。且欲興戎。修至德以弭災。動神機以伐叛。復亨¶
否運。昭告元穹。是宜慎擇賢良。光輔睿哲。臣志雖懋學。器¶
異混成。但為章句之徒。莫應權衡之任。陛下明恩委照。聖¶ 
<pb:NFKB_QTW_p0834-13a>
鑒洞開。拔於駮正之司。置在仰成之地。越諸彞典。授以洪¶
鈞。空驚行潦之流。忽載大川之楫。遭逢獨異。寢寐終疑。願¶
迴非次之榮。且降可行之命。立朝在野。必有其人。省己捫¶
心。莫知所措。臣某無任感恩荷聖兢懼屏營之至。¶ 

** 代陸相公謝再入表¶ 
:PROPERTIES:
:TITID: QTWTIT16918
:PERSID: QTWAUT2198
:END:

臣扆言。臣昨蒙恩制。除授中書侍郎同中書門下平章事。¶
今日面宣聖旨。不令更有陳讓者。臣聞虞舜成湯之為君¶
也。舉臯陶伊尹之賢。處補衮宰衡之任。不仁自遠。大道甚¶
夷。上可致君。下可遂物。相須之用。古策具書。獲被寵靈。再¶
<pb:NFKB_QTW_p0834-13b>
當燮理。仰成之重。內省至難。披肝膈之所藏。冀封章之可¶
達。煩言無取。睿睠莫迴。親奉清光。復傾丹懇。讓不容於稽¶
首。進何務以沃心。臣誠憂誠感蝢首頓首。伏惟尊號皇帝¶
陛下濬哲守文。高明立極。廣好問則裕之美。推任賢勿貳¶
之誠。思舉直以化人。待封比屋。念偃兵而屈己。欲拜昌言。¶
是宜慎擇濟川。博求在野。並稷契之稱前代。若姚宋之贊¶
本朝。使竭謨猷。以光輔弼。臣器殊王佐。質謝卿才。常念立¶
身。但希承嗣。未曉必聞之政。合居不急之官。雖臨事秉心。¶
如秤敢欺於輕重。而自天率性。佩弦亦戒於因循。頃者徒¶ 
<pb:NFKB_QTW_p0834-14a>
幸遭逢。且乖斟酌。既塵公餗。果驗素飱。旋叨就列之榮。每¶
荷匿瑕之道。今日忽流霈澤。又執洪鈞。信夢寢之難期。詎¶
蓍龜之可卜。頃雖當軸。竊類代庖。是非誠畏於人言。去就¶
敢違於君命。中台不耀。先慙箕斗之光。元首自明。何效股¶
肱之力。銜恩匪稱。揣分彌憂。詞不盡於抽毫。淚空知於承¶
睫。負戴聖造。辭莫能殫。臣某無任感激榮抃屏營之至。謹¶
言。¶ 

** 代史館王相公謝監修國史鹽鐵使表¶ 
:PROPERTIES:
:TITID: QTWTIT16919
:PERSID: QTWAUT2198
:END:

臣博言。伏奉今月某日制書。加授臣門下侍郎監修國史¶
<pb:NFKB_QTW_p0834-14b>
充諸道轉運鹽鐵等使者。進當辨色。動乏書思。寵光忽降¶
於昭回。循揣空知於殞越。中謝。臣聞可衛社稷。謂之大臣。¶
有利國家。是為公輔。大臣所以能經濟。公輔所以竭訏謨。¶
倘昧於斯。則同備位。臣為儒孤陋。守嗣凌遲。既無稽古之¶
勤。止望易農之仕。安敢苟求進達。濫冒名聲。但任顓愚。獲¶
逢濬哲。聯叨服冕。遽至秉鈞。而莫貢昌言。多隳庶績。復致¶
省方之難。皆由失職之愆。且合自拘。敢期策免。陛下克固¶
知臣之鑒。每推責己之誠。雖罷燮調。猶當節制。捧彤弓而¶
欲去。尚抱憂心。指金鉉以復畱。終迴宸睠。輔相之委。近代¶ 
<pb:NFKB_QTW_p0834-15a>
所無。不才何補於股肱。有感徒深於骨髓。伏遇陛下勃興¶
景祚。丕變公朝。掃蔽日之浮雲。納投水之堅石。應機之急。¶
當宁不違。從諫之明。轉圜未速。仰觀奮發。實在斯須。聖政¶
惟新。墜章咸舉。宜求耆碩。共致承平。今臣曲被睿慈。仍加¶
霈澤。黃樞正秩。青史專修。兼司運漕之權。俾集牢籠之利。¶
屏躬承命。俛首退思。固合避賢。惟憂致寇。保其終始。賜以¶
安全。陛下且許乞骸。不令覆餗。徇公為理。擇善任人。幸非¶
伯石之情。敢待召平之說。且移盛寵。別授通材。顧叶澄清。¶
仍資庶富。而近臣遽降。聖旨重臨。難陳固讓之辭。唯勵恪¶
<pb:NFKB_QTW_p0834-15b>
居之志。雖多言可畏。垂黈纊而有所不聞。而內省堪憂。補¶
元衮而何能自効。臣某無任荷恩榮耀兢戴怔忪之至。¶ 

¶
