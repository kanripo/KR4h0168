#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0777-24a> ¶¶
#+PROPERTY: JUAN 0778
欽定全唐文卷七百七十八¶ 

<pb:NFKB_QTW_p0778-01a>
　李商隱(八)¶ 

** 獻相國京兆公啟¶ 
:PROPERTIES:
:TITID: QTWTIT15765
:PERSID: QTWAUT1972
:END:

某啟。人禀五行之秀。備七情之動。必有詠歎。以通性靈。故陰慘陽舒。其塗不一。安樂哀思。厥源數千。遠則鄘邶曹齊。以揚領袖。近則蘇李顏謝。用極菁華。嘈囋而鐘鼓在懸。煥爛而錦繡入翫。剌時見志。各有取焉。某爰自弱齡。側聞古義。留連薄宦。感念離㣥。東至泰山。空吟梁父。南遊郢澤。徒和陽春。游於自得之場。實竊德音之選。伏惟相公既康大政。復振斯文。論風雨則秋枿芬華。語霜霰則春條零落。發軔於風力。解鞍於伊咎。宮商資正始之音。寒暑協中和之序。是故贄其纓拾。俟彼斧斤。神氣雖怯於大巫。名字願聞於下客。舊詩一百首。謹封如別。延之設問。希鮑昭之一言。何遜著名。繫沈約之三讀。干冒嚴重。延望恩輝。進退之間。若據泉谷。伏惟俯賜容納。謹啟。¶ 

** 獻相國京兆公啟¶ 
:PROPERTIES:
:TITID: QTWTIT15766
:PERSID: QTWAUT1972
:END:

某啟。昔師曠薦音。元鶴下舞。后夔作樂。丹鳳來儀。是則師曠之絲桐。以元鶴知妙。后夔之金石。以丹鳳彰能。然而師¶ 
<pb:NFKB_QTW_p0778-02a>
曠之前。撫徽軫者不少。后夔之後。諧律呂者至多。曾不聞元鶴每來。丹鳳常至。豈鳴臯藻質。或有所私。巢閣靈心。不能無黨。以今慮古。愚竊疑焉。伏惟相公正始敦風。中和執德。衛玠談道。當海內之風流。張華聚書。見天下之竒祕。自頃出持戎律。入踐台司。暗合孫吳。乃山濤餘力。自比管樂。亦孔明戲言。斯皆盡紀朝經。全操樂職。雖魯庭更僕。魏館易衣。欲盡揄揚。終成漏畧。而復調元氣之暇。居外相之餘。偃仰縑緗。留連章句。亦師曠之元鶴。后夔之丹鳳不疑矣。若某者。幼常刻苦。長實流離。鄉舉三年。纔霑下第。宦遊十載。未過上農。顧筐篋以生塵。念機關而將蠧。其或綺霞牽思。珪月當情。烏鵲繞枝。芙蓉出水。平子四愁之日。休文八詠之辰。縱時有斐然。終乖作者。去前月二十四日。誤干英眄。輙露微才。八十首之寓懷。幽情罕備。三十篇之擬古。商較全疎。過豐隆以操槌。對西子以窺鏡。比其濶畧。仍未等倫。然猶斧藻是思。丹青不足。亟揮柔翰。屢贊神鋒。詎成襃德之詞。自是抒情之日。言無萬一。讀有再三。不謂恕以蕭稂。加之金雘。頻開莊驛。累泛融尊。揖西園之上賓。必稱佳句。擕東山之妙妓。或配新聲。是以疑元鶴之有私意。丹鳳¶ 
<pb:NFKB_QTW_p0778-03a>
之猶黨者。葢在此也。始榮攀奉。俄歎艱屯。以樂廣之清羸。披揚雄之瘨眩。遙煩攻療。旋曠趨承。遊梁苑以無期。竄漳濱而有日。矧以游丁鰥孑。不忍覊孤。期既迫於從公。力遂乖於攜幼。安仁揮涕。奉倩傷神。男小於嵇康之男。女幼於蔡邕之女。每蒙顧問。必降咨嗟。撫身世以知歸。望門墻而益懇。當今允推常武。將慶休辰。軒后之憶先鴻。殷帝之思盤說。詳觀天意。取在坤維。弼光宅之功。議置器之所。載求列辟。誰取抗衡。愚此際儻必辨杯蛇。不驚牀蟻。尚冀從下執事。為太平民。望謝傅之蒲葵。詠召公之棠樹。恭惟慎調寢膳。克副人祇。伏恐本府巳有追符。即日徑須上路。倚大夏之節杖。入彭澤之籃輿。不復拾級賓階。致辭公府。故欲仰青田之敘感。瞻丹穴以興懷。禿逸少之鹿毛。書情莫竭。盡休明之蠒紙。寫戀難窮。企望旌幢。無任隕淚感激之至。謹啟。¶ 

** 賀相國汝南公啟¶ 
:PROPERTIES:
:TITID: QTWTIT15767
:PERSID: QTWAUT1972
:END:

某啟。日者慶屬中興。運推常武。仰窺金版。遐考瑤圖。順祖之孝思。丹青曾閔。憲皇之功烈。刀机彭韋。聖上初九潛泉。登三佩契。以后稷岐嶷為小慧。故人莫得知。以漢皇雲物¶ 
<pb:NFKB_QTW_p0778-04a>
為下祥。故神無所豫。洎陟元后。洪維長君。固必降非常之人。輔維新之政。伏惟閤下昭回降彩。沆瀣融精。往執靈鉟。正星辰之分野。今調鏤鼎。猶日月之得天。昔軒后師臣。成王畏相。殷奉伊尹。則謂之元聖。周事呂尚。則命為太公。此王者之所以尊賢傑而不以為疑也。至於姬旦金縢。不與燕召同列。仲尼麟史。不令游夏措辭。甘盤尊舊學之名。夷吾居仲父之位。此又賢傑之所以自負其道而不以為讓也。上下交感。人祇協從。是我后夷姦秉哲之辰。實閤下宰物匡時之日。清廟係心。蒼生延首。允也無間。樂哉惟時。某早奉輝光。常蒙咳唾。牛心致譽。麈尾交談。而契濶十年。流離萬里。扶風歌則劉琨抱膝。白頭吟則鮑昭撫膺。重至門闈。空餘皮骨。方從初服。無補大鈞。穿履敝衣。正同北郭。槁項黃馘。乃類曹商。未知伏謁之期。徒切太平之賀。下情無任抃舞踴躍之至。謹啟。¶ 

** 上兵部相公啟¶ 
:PROPERTIES:
:TITID: QTWTIT15768
:PERSID: QTWAUT1972
:END:

商隱啟。伏奉指命。令書元和中太清宮寄張相公舊詩上石者。昨一日書訖。伏以賦曠代之清詞。宣當時之重德。昔以道均稷契。始染江毫。今幸慶襲韋平。仍鑴宋石。依於檜¶ 
<pb:NFKB_QTW_p0778-05a>
井。蹈彼椒墻。扶持固在於神明。悠久必同於天地。况惟菲陋。早預生徒。仰夫子之文章。曾無具體。辱郎君之謙下。尚遣濡翰。空塵寡和之音。素乏入神之妙。恩長感集。格鈍慚深。但恐涕洟。終斑琬炎。下情無任戰汗之至。¶ 

** 賀崔相公轉戶部尚書啟¶ 
:PROPERTIES:
:TITID: QTWTIT15769
:PERSID: QTWAUT1972
:END:

伏見某月日恩制。伏承榮加寵命。伏以聖上能順考古道。相公以浚明有家。夜思晝行。則裴安之每念王室。柔遠能邇。則吳漢之不離公門。躬贊休辰。首獻明號。克宣天澤。榮轉地官。擾周禮之兆人。選同農父。寬虞書之五教。任比司徒。宗社降輝。華夷快望。况某叨蒙任使。早被恩知。未期黃閣之趨。預祝緇衣之美。抃賀瞻戀。不任下情。¶ 

** 上時相啟¶ 
:PROPERTIES:
:TITID: QTWTIT15770
:PERSID: QTWAUT1972
:END:

商隱啟。暮春之初。甘澤承降。既聞霑足。又欲開晴。實關燮和。克致豐阜。繁陰初合。則傅說為霖。媚景將開。則趙衰呈日。獲依恩養。定見昇平。絕路左之喘牛。用驚丙吉。無[:#AS-92F3:⿸广既]中之惡馬。以役任安。偃仰興居。惟有歌詠。瞻仰闈闥。不勝肺肝。謹啟。¶ 

** 獻襄陽盧尚書啟¶ 
:PROPERTIES:
:TITID: QTWTIT15771
:PERSID: QTWAUT1972
:END:

<pb:NFKB_QTW_p0778-06a>

伏蒙仁恩。賜及前件衣服疋段漆器等。謹依榮示捧領訖。衣雜綵繒。重輝婁褐。器兼丹漆。載耀顏瓢。悚載之誠。不任陳謝。昨日伏奉榮示。猥以拙製。形於重言。夫廣野之氣。或成宮闕。擊轅之音。有中風雅。蓋其偶會。豈曰必然。又安足介竈慎之仰占。動夔牙之傾聽。三兄尚書早貞文律。久味道腴。永惟一字之褒。便是百生之慶。昨晚又復蒙遠遣軍吏。重降手筆。揄揚轉極。撫納茲深。某爰自弱齡。叨從名軰。邅廻二紀。慶弔一空。詞苑招魂。文場出涕。重膺疊翮。零落無遺。高幹修條。凋摧畧盡。乘風匪順。無水憂沉。豈謂窮塗。再逢哲匠。昇堂辱顧。披卷交談。不獨垂之空言。屬又存之真蹟。爰增懦氣。載動初心。庶或武陵之溪。微接桃源之境。平昌之井。暗通荊水之津。况異物以達誠。弭中阿而攀德。南嚮旌斾。實所知歸。¶ 

** 上河東公啟¶ 
:PROPERTIES:
:TITID: QTWTIT15772
:PERSID: QTWAUT1972
:END:

商隱啟。兩日前於張評事處伏覩手筆。兼評事傳指意。於樂籍中賜一人。以備紉補。某悼傷以來。光陰未幾。梧桐半死。方有述哀。靈光獨存。且兼多病。眷言息允。不暇提攜。或小於叔夜之男。或幼於伯喈之女。檢庾信荀娘之啟。常有¶ 
<pb:NFKB_QTW_p0778-07a>
酸辛。詠陶潛通子之詩。每嗟漂泊。所賴因依德宇。馳驟府庭。方思效命旌旄。不敢載懷鄉土。錦茵象榻。石館金臺。入則陪奉光塵。出則揣摩鉛鈍。兼之早歲。志在元門。及到此都。更敦夙契。自安衰薄。微得端倪。至於南國妖姬。叢臺妙妓。雖有涉於篇什。實不接於風流。况張懿仙本是無雙。曾來獨立。既從上將。又託英寮。汲縣勒銘。方依崔瑗。漢庭曳履。猶憶鄭崇。寧復河裏飛星。雲間墮月。窺西家之宋玉。恨東舍之王昌。誠出恩私。非所宜稱。伏惟克從至願。賜寢前言。使國人盡保展禽。酒肆不疑阮籍。則恩優之理。何以加焉。干冒尊嚴。伏用惶灼。謹啟。¶ 

** 上河東公第二啟¶ 
:PROPERTIES:
:TITID: QTWTIT15773
:PERSID: QTWAUT1972
:END:

商隱啟。某聞周朝貝葉。列妙引於王褒。梁日枳園。灑芳詞於沈約。必資乎鴻筆麗藻。刻乎貞金翠珉。然後可以充足人天。發揮龍象。苟其曖昧。即匪莊嚴。爰託亨塗。夙聞妙喻。雖從幕府。常在道場。猶恨出俗情微。破邪功少。二百日斷酒。有謝蕭綱。十一年長齋。多慚王奐。仰戀東閣。未歸西林。近者財俸有餘。津梁是念。適依勝絕。微復經營。伏以妙法蓮華經者。諸經中王。最尊最勝。始自童幼。常所護持。或公¶ 
<pb:NFKB_QTW_p0778-08a>
幹漳濱。有時疾薾。或謝安海上。此日風波。恍惚之間。感驗非少。今年于此州長平山慧義精舍經藏院。特剏石壁五間。金字勒上件經七卷。既成勝果。思託妙音。伏惟尚書有夫子之文章。備如來之行願。不逢惠遠。巳飛廬岳之書。未見簡棲。便制頭陀之頌。是故右繞三匝。仰希一言。庶使鵝殿增輝。龍宮發色。流傳沙界。震動風輪。報恩于蓮目果脣。奪美于江毫蔡絹。伏希道念。特降神鋒。瞻望旌幢。攜持碪斧。曝身晞髮。以候還辭。無任懇迫之至。謹啟。¶ 

** 上河東公第三啟¶ 
:PROPERTIES:
:TITID: QTWTIT15774
:PERSID: QTWAUT1972
:END:

商隱啟。伏奉榮示。伏蒙仁恩。賜撰金字法華經記一首。正冠薦笏。跪捧伏讀。聽儀鳳之簫管。祇恐曲終。對仙客之棋枰。仍憂路盡。欣榮羡慕。造次失常。前者爰託翠珉。將翻貝夾。方資護念。麤冀標題。換骨惟望於一丸。剜身止求于半偈。豈謂尚書載持夢筆。仰拂文星。入不二法門。住第一義諦。儒童菩薩。始作仲尼。金粟如來。方為摩詰。鋪舒于無上。藻輝于至真。而又以七喻之微。較五常之要。脗然合契。永矣同塗。既令弟子言詩。又與聲聞受記。一佛出世。萬人所望。不知孱微。何以負荷。便當刻之鳥篆。置彼龍宮。此則吹¶ 
<pb:NFKB_QTW_p0778-09a>
之以宋玉之風。照之以謝莊之月。彼則傳之於赤髭疏主。示之以白足禪師。然後負箒趨門。前騶入廏。以鉗奴為歡友。與車御為良朋。冀必從公。以謝嘉命。過此而往。不知所圖。下情無任距躍感激歡喜信受之至。謹啟。¶ 

** 上河東公謝辟啟¶ 
:PROPERTIES:
:TITID: QTWTIT15775
:PERSID: QTWAUT1972
:END:

商隱啟。伏奉手筆。猥賜奏署。某少而孱薾。長則艱屯。有志為文。無資就學。雖雜賦八首。或庶于馬遷。而讀書五車。遠慙于惠子。契濶湖嶺。凄凉路岐。罕遇心知。多逢皮相。昔魯人以仲尼為佞。淮陰以韓信為怯。聖哲且猶如此。尋常安能免乎。是以艮背却行。冰心自處。羅含蘭菊。仲蔚蓬蒿。見芳草則怨王孫之不歸。撫高松則歎大夫之虛位。不可終否。屬于高明。伏惟尚書春日同和。秋霜共烈。叔子則九代清德。稚春則七葉素儒。君子立言。永為周禮。正人得位。長作歲星。今者初陟將壇。始敷賓席。射洪奧壤。潼水名都。俗擅繁華。地多材雋。指巴西則民皆譙秀。訪臨卭則客有相如。舉纎繳以下冥鴻。執定鏡而求西子。惟所指命。便為丹青。若某者。又安可眩露短材。叨塵記室。鹽車款叚。徒逢伯樂而鳴。土鼓迂疎。恐致文侯之臥。承命知忝。撫懷自驚。終¶ 
<pb:NFKB_QTW_p0778-10a>
無喻蜀之能。但誓依劉之願。未獲謁謝。下情無任感激攀戀之至。謹啟。¶ 

** 上河東公謝聘錢啟¶ 
:PROPERTIES:
:TITID: QTWTIT15776
:PERSID: QTWAUT1972
:END:

某啟。伏蒙示及賜錢三十五萬以備行李。謹依榮示捧領訖。伏以古求良材。必有禮幣。一束芻皆堪貺美。五羖皮未曰輕齎。况某跡忝諸生。名非前哲。尚遙玉帳。巳賚金錢。訪蜀郡之卜人。懸之莫竭。遇河間之姹女。數且難窮。未草檄以愈風。不執鞭而獲富。敢將潤屋。且以騰裝。戴荷之誠。寄喻無地。¶ 

** 謝河東公和詩啟¶ 
:PROPERTIES:
:TITID: QTWTIT15777
:PERSID: QTWAUT1972
:END:

商隱啟。某前因假日。出次西溪。既惜斜陽。聊裁短什。葢以徘徊勝境。顧慕佳辰。為芳草以怨王孫。借美人以喻君子。思將玳瑁。為逸少裝書。願把珊瑚。與徐陵架筆。斐然而作。曾無足觀。不知誰何。仰達尊重。果煩屬和。彌復兢惶。某曾讀隋書。見楊越公地處親賢。才兼文武。每舒繡錦。必播管絃。當時與之握手言情。披襟得侶者。惟薛道衡一人而巳。及觀其唱和。乃數百篇。力均聲同。德隣義比。彼若陳葛天氏之舞。此乃引穆天子之歌。彼若言太華三峯。此必曰潯¶ 
<pb:NFKB_QTW_p0778-11a>
陽九泒。神功古跡。皆應物無疲。地理人名。亦爭承不闕。後來酬唱。罕繼聲塵。常以斯風。望於哲匠。豈知今日。屬在所天。坐席行衣。分為七覆。煙花魚鳥。置作五衝。詎能狎晉之盟。實見取鄫之易。不以釁鼓。惠莫大焉。恐懼交縈。投措無地。來日專冀謁謝。伏惟鑒察。謹啟。¶ 

** 上尚書范陽公啟¶ 
:PROPERTIES:
:TITID: QTWTIT15778
:PERSID: QTWAUT1972
:END:

某啟。仰蒙仁恩。俯賜手筆。將虛右席。以召下材。承命恐惶。不知所措。某幸承舊族。蚤預儒林。鄴下詞人。夙蒙推奬。洛陽才子。濫被交遊。而時亨命屯。道泰身否。成名踰于一紀。旅宦過于十年。恩舊彫零。路岐悽愴。薦禰衡之表。空出人間。嘲揚子之書。僅盈天下。去年遠從桂海。來返玉京。無文通半頃之田。乏元亮數間之屋。隘傭蝸舍。危託燕巢。春畹將遊。則蕙蘭絕徑。秋庭欲掃。則霜露霑衣。免調天官。獲昇甸壤。歸惟却掃。出則卑趨。仰燕路以長懷。望梁園而結慮。尚書道光士範。德冠民宗。愷悌之化既流。鎮靜之功方懋。竊思上國投剌。東都及門。惟交抵掌之談。遂辱知心之契。載惟浮泛。頻涉光陰。豈期咫尺之書。終訪蓬蒿之宅。感義增氣。懷仁識歸。便當焚遊趙之簦。毀入秦之屩。束書投筆。¶ 

<pb:NFKB_QTW_p0778-12a>

仰副嘉招。謁謝未閒。下情無任感戀之至。謹啟。¶ 

** 上尚書范陽公第二啟¶ 
:PROPERTIES:
:TITID: QTWTIT15779
:PERSID: QTWAUT1972
:END:

某啟。某猥以謏聞。仰承嘉命。處囊引喻。未施下客之能。在握稱珍。遂忝上卿之列。循揣斯久。兢惶不任。况尚書學總百家。術窮三畧。文鋒筆力。抉揚馬之懸門。劒氣弓聲。割韓彭之右地。永言賓畫。宜在民宗。豈意非才。旋蒙過聽。末至居右。既乏相如之譽。後來在上。終興汲黯之嗟。手足分榮。里閭交慶。行吟花幕。臥想金臺。未離紫陌之塵。巳夢清淮之月。依仁佩德。白首知歸。伏惟俯賜恩察。謹啟。¶ 

** 上尚書范陽公第三啟¶ 
:PROPERTIES:
:TITID: QTWTIT15780
:PERSID: QTWAUT1972
:END:

某啟。絹若干。右特蒙仁恩。賜備行李。謹依數捧領訖。嘉命猥臨。厚賚仍及。捉襟見肘。免類於前哲。裂裳裹踵。無取於昔人。感佩私恩。不知所喻。謹啟。¶ 

** 獻侍郎鉅鹿公啟¶ 
:PROPERTIES:
:TITID: QTWTIT15781
:PERSID: QTWAUT1972
:END:

某啟。今月某日舍弟新及第進士羲叟處。伏見侍郎所制春闈放榜後寄呈在朝同年兼簡新及第諸先軰五言四韻詩一首。夫元黃備采者繡之用。清越為樂者玉之奇。固以慮合元機。運清俗累。陟降於四始之際。優游於六義之¶ 
<pb:NFKB_QTW_p0778-13a>
中。竊計前時。承榮內署。柏臺侍宴。熊館從畋。式以風騷。仰陪天籟。動沛中之舊老。駭汾水之佳人。非首義於論思。實終篇於潤色。光傳樂錄。道煥詩家。况屬詞之工。言志為最。自魯毛兆軌。蘇李揚聲。代有遺音。時無絕響。雖古今異制。而律呂同歸。我朝以來。此道尤盛。皆陷於偏巧。罕或兼材。枕石潄流。則尚於枯槁寂寥之句。攀鱗附翼。則先於驕奢豔佚之篇。推李杜則怨剌居多。效沈宋則綺靡為甚。至於秉無私之刀尺。立莫測之門墻。自非託於降神。安可定夫衆制。伏惟閤下比其餘力。廓此大中。足使同寮。盡懷博我。不知學者。誰可起予。某比興非工。顓蒙有素。然早聞長者之論。夙託詞人之末。淹翔下位。欣託知音。抃賀之誠。翰墨無寄。况乎仲氏。實預諸生。榮沾洙泗之風。高列偃商之位。仰惟厚德。願沐餘輝。輙慶鄙詞。上攀清唱。聞郢中之白雪。媿列千人。比齊日之黃門。慙非八米。干冒尊重。伏用兢惶。其詩五言二首。謹封如別。¶ 

** 獻華州周大夫十三丈啟¶ 
:PROPERTIES:
:TITID: QTWTIT15782
:PERSID: QTWAUT1972
:END:

大夫以南陽惠化。為東雍先聲。旬日之來。謳歌巳洽。今者北誅雜虜。西却諸戎。蓮岳分憂。雖期於河潤。雲臺佇議。終¶ 
<pb:NFKB_QTW_p0778-14a>
動於天慈。伏料即時。必降徵詔。某方從覊宦。遽遠深恩。昔日及門。預三千之弟子。今晨即路。隔百二之關河。瞻望清光。不任攀結。¶ 

** 謝鄧州周舍人啟¶ 
:PROPERTIES:
:TITID: QTWTIT15783
:PERSID: QTWAUT1972
:END:

伏奉榮示。兼賜及腰褥靴裁具酒筒盞杓匙筯等。捧戴感激。不知所為。伏念仰辱恩光。嘗多違遠。風波結懇。臯壤銜誠。始邂逅於江津。又差池於門宇。遞蒙厚賜。以重離憂。文革錦茵。終成虛飾。杯杓匕筯。誰與為歡。孤燭扁舟。寒更永夜。廻膓延首。書不盡言。伏計亦賜信察。¶ 

** 獻舍人彭城公啟¶ 
:PROPERTIES:
:TITID: QTWTIT15784
:PERSID: QTWAUT1972
:END:

某啟。即日補闕令狐子直顧及。伏話恩憐。猥加庸陋。惶惕所至。感結仍深。某長於邱樊。早慙師友。雖乏許靖幹時之材具實懷殷浩當世之心機。而運與願乖。言將俗背。一邱一壑。遠媿於幽棲。十辟二徵。近慙於籍甚。巳迫地勢。屬此門衰。藐念流離。莫或遑息。喬木空在。弊廬巳頹。遂與時人。俱為歲貢。三試於宗伯。始忝一名。三選於天官。方階九品。俸微五斗。病滿十旬。李陵空弮。勇而無益。陳平躶體。美亦何為。方今聖政維新。朝綱大舉。徵伊臯為輔佐。用褒向以¶ 
<pb:NFKB_QTW_p0778-15a>
論思。大窒澆風。廓開雅道。縲囚為學。重見程生。掌囿受經。復開晁子。沉淪者延頸。逃散者動心。是敢竊假菲詞。仰干哲匠。果蒙咳唾。以及泥塗。王遜之遙舉董聰。方斯未逮。蔡邕之出迎王粲。與此非同。得水可期。搏風有望。坐生羽翼。平視煙霄。儻或不恡鑄人。必令附驥。雖不足深窺閫奧。遠及幾微。然比於鼠識吉凶。鷰知戊巳。既殊異類。葢有深誠。延望光雲。尚隔仙路。伏紙魂動。濡毫氣增。伏願始終念察。¶ 

** 獻舍人河東公啟¶ 
:PROPERTIES:
:TITID: QTWTIT15785
:PERSID: QTWAUT1972
:END:

某啟。前月十日輙以舊文一軸上獻。即日補闕令狐子直至。伏知猥賜披閱。今日重於令狐君處伏奉二十三日榮示。特[:#AS-89D0:●]尊嚴。曲加褒飾。捧緘伸紙。終慙且驚。某本乏英華。且無聲采。雖成書有託。而為裘未工。重以迫於世資。窘此家素。管寧木榻。坐巳膝穿。孔伋縕袍。行而肘見。然猶開卷獨得。懸頭自強。韋編鐵撾。屢聞斷折。亡書墜冊。麤識篇題。而投足多難。寫誠無所。舉非高第。仕怯上農。虞寄為官。何嘗滿秩。王華處世。寧願異人。况在下寮。獨無誰語。一至於此。欲罷不能。每念大漢之興。好文為最。悅洞簫之製。則諷在後庭。美子虛之文。則恨不同世。然猶揚雄以草元見誚。¶ 

<pb:NFKB_QTW_p0778-16a>

馬卿亦用貲為郎。何賓實之紛綸。而名義之乖爽。况乎志異數子。事非當時。司寇棲棲。反歎為幸。嗇夫喋喋。誰為非賢。又安可坐榮於寒谷之中。自致於剛氣之上。矧灰籥難駐。圭管無停。若使蜀臣之九考不移。漢郎之三朝莫過。人嘲染鬢。帶憤減圍。即葛洪命迍。永處跛驢之伍。田光精竭。必為駑馬所先。伊秀銳之既衰。亦鋩㯋之都盡。方今外無戰伐。內富英賢。閤下文為世師。行為人範。廓至公之路。優接下之誠。是願竊望門闈。仰干閽侍。果蒙旌異。特損緘題。夫收掌上之妍者。在假之長袖。騁櫪中之駿者。必資於坦塗。然後可求其宛轉之能。責其滅沒之功。是當延望。實在深誠。倘蒙一使御車。與之下座。雖不足丹青時輩。領袖諸生。冀獲預於游談。庶少賢於博奕。伏惟念錄。謹啟。¶ 

** 端午日上所知劍啟¶ 
:PROPERTIES:
:TITID: QTWTIT15786
:PERSID: QTWAUT1972
:END:

商隱啟。五金鑄衛形威邪神劍一口。銀裝漆鞘。紫錦囊盛。傳自道流。頗同古製。未遇良工之鑒。常為下客所彈。龍藻雖繁。鵜膏稍薄。敢因五日。仰續千齡。厠玉玦于君侯。擬象環于夫子。所冀更蒙千灌。重許三卿。使武士讓鋒。佞臣喪魄。無荊王之遇敵。手以麾城。有漢相之策勳。腰而上殿。嘉¶ 
<pb:NFKB_QTW_p0778-17a>
辰祝願。平日禱祠。伏惟恩憐。特賜容納。謹啟。¶ 

** 端午日上所知衣服啟¶ 
:PROPERTIES:
:TITID: QTWTIT15787
:PERSID: QTWAUT1972
:END:

商隱啟。右件衣服等。弄杼多疎。紉鍼未至。浼李固之竒表。累王衍之神鋒。敢恃深恩。竊陳善祝。伏願永延松壽。常慶蕤賓。遠比趙公。三十六年當國。近同郭令。二十四考中書。肝膈所藏。神明是聽。仰塵尊重。實用兢惶。謹啟。¶ 

** 為濮陽公涇原署營田副使賓牒¶ 
:PROPERTIES:
:TITID: QTWTIT15788
:PERSID: QTWAUT1972
:END:

員外簪祓傳芳。珪璋挺秀。蘊請纓之壯志。擅夢筆之雄才。諷于後庭。賦推麗則。試于前殿。策號賢良。猶以有感一言。從來三揖。卑棲嶺表。遠蹈海隅。綿歷四周。往還萬里。洎節旄移所。省閣將歸。永懷求舊之誠。尚鬱圖南之勢。且為邦猶聞乎去食。制敵難曠于運籌。兼仗折衝。是資談笑。諸葛亮意在蔣琬。果以成功。趙莊子善彼欒書。竟能集事。既見君子。竊慕古人。幸當屈以求伸。無惜翔而後集。事須請攝節度副使。¶ 

** 為濮陽公補保定尉張鳵巡官牒¶ 
:PROPERTIES:
:TITID: QTWTIT15789
:PERSID: QTWAUT1972
:END:

前件官卑棲州縣。富有文辭。過蘭成射策之年。誠思屈跡。當陸展染髭之日。難議折腰。屬賓榻方施。使車旁午。假其¶ 
<pb:NFKB_QTW_p0778-18a>
候館。聊免沒階。事須差攝館驛巡官。仍立行隨副使行軍巳下。¶ 

** 為濮陽公陳許補王琛衙前兵馬使牒¶ 
:PROPERTIES:
:TITID: QTWTIT15790
:PERSID: QTWAUT1972
:END:

牒奉處分。我之偏裨。琛最夙舊。且思往歲。嘗從孤軍。衣偏裻之衣。靡求盡飾。掌維婁之事。未始告勞。晚節彌堅。壯心不改。土田漸廣。士卒逾多。念此老成。豈令新問。事須補充衙前兵馬使。¶ 

** 為濮陽公補盧處恭牒¶ 
:PROPERTIES:
:TITID: QTWTIT15791
:PERSID: QTWAUT1972
:END:

右件官家承禮訓。學隸樂章。屬陳國東門。古多長袖。楚王下邑。俗漸南音。將陳饗客之儀。兼切移風之雅。其謹防三惑。無奪八音。杜濮水之遺聲。絕吳宮之竊笑。勿驕予官。事須補充樂營使。¶ 

** 為濮陽公補仇坦牒¶ 
:PROPERTIES:
:TITID: QTWTIT15792
:PERSID: QTWAUT1972
:END:

牒奉處分。昔坦綺紈。主吾筆劄。二紀相失。一朝來歸。惜其平生。老在書計。今重之侯國。亦有私朝。豈無他人。不可同日。舉為列校。合屬連營。尚有藉于專精。俾兼司于稽勾。事須補充散兵馬使。兼勾節度觀察兩使案。¶ 

** 為濮陽公補顧思言牒¶ 
:PROPERTIES:
:TITID: QTWTIT15793
:PERSID: QTWAUT1972
:END:

<pb:NFKB_QTW_p0778-19a>

右件官山棲自高。棊品無敵。空縱爛柯之思。未逢賭郡之時。以其勢協爭雄。事同攻昧。易局中之急刼。佐麾下之權謀。事須補充州衙推。方將對局。寧在沒階。仍宴集不用公服趨走。¶ 

** 為滎陽公桂州署防禦等官牒¶ 
:PROPERTIES:
:TITID: QTWTIT15794
:PERSID: QTWAUT1972
:END:

** 　段協律¶ 
:PROPERTIES:
:TITID: QTWTIT15794
:PERSID: QTWAUT1972
:END:

判官禀訓台階。從知侯國。庭蘭並馥。巖電齊明。且憶菲才。嘗分曩顧。梁園辱召。淮館陪遊。今者獲守小藩。適經舊地。茲川之上。方顧慕于廉堂。穀水之旁。亦徘徊于既曲。實欣餘慶。豈謂嘉招。願持謙下之姿。俯贊訓齊之令。事須請攝防禦巡官。¶ 

** 　李幼章¶ 
:PROPERTIES:
:TITID: qtw-d1e208284
:PERSID: QTWAUT1972
:END:

前件官籍在五陵。學通三畧。不露才而務進。能仗氣以逾恭。所宜率彼紀綱。記為親信。屬資封部。稍遠宸居。是用輟自私朝。仍其舊邸。遠分尺籍。遙押牙璋。爾其敏以在公。幹而集事。達封章于鳳闕。底方賄于蠻圻。勿替前勞。以承後弊。事須補充防禦押衙知上都進奏。¶ 

** 　羅瞻¶ 
:PROPERTIES:
:TITID: qtw-d1e208289
:PERSID: QTWAUT1972
:END:

<pb:NFKB_QTW_p0778-20a>

前件官早從官序。實負公才。每服節以存誠。亦約言而顧禮。惟是造次。不敢尢違。今者位重察廉。務煩按鞫。既資明練。兼藉哀矜。勿輕東海之寃。無縱梗陽之畧。俾夫縣道。畏我簡書。事須充觀察衙推。¶ 

** 　陳公瑾¶ 
:PROPERTIES:
:TITID: qtw-d1e208296
:PERSID: QTWAUT1972
:END:

右件官學精三畧。藝極六鈞。敏以竄(疑)謀。恭而仗氣。事予莊主。奉我郡侯。誰言越嶺之名藩。仍自梁園之下客。既叨防遏。深藉材能。將致果於戎行。俾同登于勇爵。事須補充同散兵馬使。¶ 

** 　崔兵曹¶ 
:PROPERTIES:
:TITID: qtw-d1e208304
:PERSID: QTWAUT1972
:END:

兵曹出于華冑。早履宦途。郤宛直而和。大叔美而秀。能暇豫于恩義。不造次以違仁。盤錯有彰。[:#AS-FD69:●]¶ 
[:#AS-FBEC:●]月卜[:#AS-FBEC:●]¶ 
[:#AS-FEEA:●]
[:#AS-FBEC:●]月無頓。雖思濡足。安可折腰。希茂象賢之能。兼佐宣風之職。事須請攝觀察巡官。兼知某縣事。¶ 

** 　段球¶ 
:PROPERTIES:
:TITID: qtw-d1e208321
:PERSID: QTWAUT1972
:END:

右件官太倉禀術。何宴傳能。既通九歲之宜。兼善五禽之戲。湘南越北。蠻落華人。雖其土厚水深。豈忘二臣三佐。勉將剖浣。用息痌[:#AS-9A66:⿸疒眾]。勿矜麥麴之廋辭。審辯藋荼之輟寐。事¶ 
<pb:NFKB_QTW_p0778-21a>
須補充醫博士。¶ 

** 　鄉貢明經陶褾¶ 
:PROPERTIES:
:TITID: qtw-d1e208333
:PERSID: QTWAUT1972
:END:

牒奉處分。昔漢時高手。周室上醫。將崇三代之功。亦謹一經之遺。以褾實稱幹父。且又名家。佇有濟于痒痾。在先頒于祿廪。爾其精詳桐籙。憤(疑)別農經。且繫孝廉之船。勉用李孫之石。事須補充要籍。¶ 

** 　前攝臨桂縣令李文儼¶ 
:PROPERTIES:
:TITID: qtw-d1e208342
:PERSID: QTWAUT1972
:END:

右件官我李本枝。諸劉貴族。能彰美錦。令肅陽鱎。臨桂既有正言。豐水方思健令。無辭久假。勉慰一同。巳聞言偃之絃歌。更佇潘仁之桃李。事須差攝豐水縣令。¶ 

** 　突將凌綽¶ 
:PROPERTIES:
:TITID: qtw-d1e208347
:PERSID: QTWAUT1972
:END:

牒奉處分。我所覊縻。未為遐陋。既懸版籍。實集賦輿。言念蕃州。雖無漢守。豈得久容懦吏。有負疲人。以綽早處中軍。嘗為突騎。既負抉門之武。仍聞免冑之恭。是用暫假撫綏。聊資控遏。爾其載敷仁勇。式慰州邦。無挾遠以生情。勿憂貧而易操。奬能舉罪。兩不敢私。事須差知蕃州事。¶ 

** 　盧韜¶ 
:PROPERTIES:
:TITID: qtw-d1e208352
:PERSID: QTWAUT1972
:END:

右件官族茂燕臺。譽高藩閫。末從鵾化。聊屈鸞棲。州縣誠¶ 
<pb:NFKB_QTW_p0778-22a>
歎于徒勞。煙火嘗欣其相接。勉全素分。佇振嘉聲。事須差攝靈川縣主簿。¶ 

** 　林君霈¶ 
:PROPERTIES:
:TITID: qtw-d1e208361
:PERSID: QTWAUT1972
:END:

牒奉處分。古者三人擇師。一社立宰。所冀禀規有自。制事無偏。雖在邊隅。且分州里。語地既踰于一社。料民何啻于三人。將求綏撫之才。必極柔良之選。以君霈策名麾下。歷軾軍前。身弓六鈞。心鐵百鍊。無擎跽曲拳之志。有飲冰食蘖之貞。是用輟自私門。介于廉部。勉承委寄。慎保始終。有祿食以奬能。有簡書而謫過。惟茲二道。汝自執焉。事須差知環州事。¶ 

** 　李克勤¶ 
:PROPERTIES:
:TITID: qtw-d1e208366
:PERSID: QTWAUT1972
:END:

右件官始在宦途。便彰政述。瓊枝瑤萼。且異于良倫。黃綬青袍。尚淹於末路。屬吾屬縣。有令曠官。芒蝎既蠧于良材。碩鼠又妨于嘉穗。匪聞讓畔。遽致盈庭。聿求可人。用革前弊。其在推公以分疆理。潔巳以抑奸豪。使麻不爭池。桑無競隴。蔣琬沉醉。未如巫馬之戴星。王衍清談。豈若韓稜之去雹。勉修實効。勿徇虛名。苟善否之有聞。于賞罰而何恡。事須差攝修仁縣令。¶ 

<pb:NFKB_QTW_p0778-23a>

** 　韋重¶ 
:PROPERTIES:
:TITID: qtw-d1e208373
:PERSID: QTWAUT1972
:END:

右件官頃佐一門。實揚二職。襲韋賢之經術。有崔炎之鬚眉。久為旅人。不遇知巳。今龍城屬部。象縣分封。雖求瘼頒條。允歸于通守。而提綱舉轄。必藉于外臺。子其正色當官。潔身照物。逢柔莫茹。有蠧必攻。羅含擅譽于琳瑯。猶聞謙受。梁竦徒勞於州縣。未曰通材。勿[:#AS-8342:●]上官。以渝清節。事須差攝柳州錄事參軍。¶ 

** 　曹讜¶ 
:PROPERTIES:
:TITID: qtw-d1e208381
:PERSID: QTWAUT1972
:END:

牒奉處分。郡督郵縣主簿。古之任重。今也材難。得其人則四隣無侵刻之虞。失其人則一府壞紀綱之要。昭邱舊郡。平樂屬城。雖州將在焉。而縣尹耄矣。苟忘管轄。何寄準繩。前件官實富公才。嘗參侯服。削大刃而只思髖髀。茂長材而惟憶風霜。辯瀉口河。志堅心石。委之稽勾。必慰疲羸。夫專于雷同。則無以貴吾道。苟務從泒別。則無以致人和。允執厥中。唯理所在。無愆潔操。以負求才。事須差攝昭州錄事參軍。¶ 

** 　陳積中¶ 
:PROPERTIES:
:TITID: qtw-d1e208386
:PERSID: QTWAUT1972
:END:

牒奉處分。地處一同。有移風易俗之務。雷震百里。有驚遠¶ 
<pb:NFKB_QTW_p0778-24a>
懼邇之威。聿求其人。良不易得。况荔江屬邑。桂嶺通津。停弦待調。鋪錦俟製。前件官秩為仙尉。名下蘇卿。聊借效于牛刀。蹔輟遊于鷺翿。勉將廉白。以慰逋遺。事須攝荔浦縣令。¶ 

** 　李遇¶ 
:PROPERTIES:
:TITID: qtw-d1e208395
:PERSID: QTWAUT1972
:END:

牒奉處分。使君代緒清華。襟神秀朗。恭而負氣。勇以求仁。屢試絃歌。比分符竹。處雞舌龍身之地。不侮鰥寡。居明珠大貝之間。益清冰蘖。每聞受代。便至徒行。戰勝紛華。儀形暇豫。比陶潛之乏食。遠過二旬。方江革之歸資。兼無一舸。爰徵舊史。想見其人。某幸忝廉車。每懷屬部。詎忘賢守。薦自良朋。敢滯蠻圻。同頒鳳詔。噫。處盤錯而願彰利刃。虞升卿是以為能。有民人而遂不讀書。仲子路于焉見矩。(疑)盛名典郡。學古入官。苟直操之罔渝。豈層臺之足累。勉思所自。以保克終。事須請攝嚴州剌史。¶ 

** 　呂佋¶ 
:PROPERTIES:
:TITID: qtw-d1e208403
:PERSID: QTWAUT1972
:END:

牒奉處分。前件官吏道長材。故人令弟。一言相託。萬里爰來。未及解巾。俄悲斷手。牙絃載絕。徐劍寧欺。且資典午之權。終正頒條之請。佇揚仁隱。用慰疲羸。無恃舊故。事須差¶ 
<pb:NFKB_QTW_p0778-25a>
攝判官。¶ 

** 　秦軻¶ 
:PROPERTIES:
:TITID: qtw-d1e208412
:PERSID: QTWAUT1972
:END:

牒奉處分。廉介不潤于脂膏。忠信可行於蠻貊。不唯今也。古猶難哉。予始軔廉車。軻素為州將。召至與語。得其可人。書劍有成。腰腹甚偉。是用返于故部。慰彼遐陬。職次牙璋。務兼銀冶。俯資軍用。兼助地征。雖處之不疑。將委爾以山澤之利。而義然後取。不蓄爾為聚歛之臣。其在無失舊規。不踰素節。威小人之草。咸使偃風。護姹女之神。無令得火。佇聞集事。更議酬勞。事須假同兵馬使職。依前知古州事。兼專勾當都蒙營務。¶ 

** 　劉福¶ 
:PROPERTIES:
:TITID: qtw-d1e208418
:PERSID: QTWAUT1972
:END:

牒奉處分。前件官襲慶儒門。儲精吏道。不鉶庖刃。思處囊錐。今廉部之初。求人是切。爰將折獄。用寄長材。子其斟酌蜀科。評詳漢令。勿令門下意盜璧于張儀。無使獄中溺然灰于安國。佇觀法理。更俟甄昇。事須差攝觀察衙推。¶ 

