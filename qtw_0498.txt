#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0497-22a> ¶
#+PROPERTY: JUAN 0498
欽定全唐文卷四百九十八¶ 

<pb:NFKB_QTW_p0498-01a>
　權德輿(十六)¶ 

** 唐故江南西道都團練觀察處置等使中散大夫使持節都督洪州諸軍事守洪州刺史兼御史中丞騎都尉賜紫金魚袋贈左散騎常侍崔公神道碑銘(并序)¶ 

:PROPERTIES:
:TITID: QTWTIT10175
:PERSID: QTWAUT1352
:END:

博陵崔公諱某字某。仕至御史中丞洪州刺史江西都團練觀察使。元和七年冬十一月某甲子。啟手足於郡舍。享年五十五。皇帝不視朝。襚以左散騎常侍印綬。命郎吏弔祠。明年十一月。祔窆於東都河清縣先正之大墓。又明年。其孤仲謨。纂其代德家法。命書愍冊。請刻石繫辭。且自本曰。炎帝之後。秦夏里黃公廓。漢東萊侯伯基。東漢長岑長駰。濟北相瑗。晉左僕射洪之代也。洪七葉至北齊禮部尚書文恭公聖念。聖念四葉至君曾祖知晦。應銷聲舉。授[:#AS-8862:⿱亠兊]州金鄉丞。王父瑜。朝議大夫忠王府諮議。贈太子賓客。烈考灌。再為澧州潭州刺史。以御史中丞領湖南觀察使。當宣武之際。用愷悌修政。為代吏師。優詔錫今爵。推理行第一。神道繆盭。遭罹戕害。他日以君之勤。贈太子少師。君慈¶ 
<pb:NFKB_QTW_p0498-02a>
和修潔。平粹文敏。以勤身之功善。揚積厚之風類。始以門廕調河中府參軍。歷邑丞廷史從事。察視凡南臺外。三為殿中侍御史。嘗以公事貶台州司馬。聯帥表於理下。旋以上介入拜侍御史。遷考功員外郎度支吏部二郎中商常二州刺史。以至按部撫封。為太子守臣。所居可紀。漸漬光大。其為郎中。考課經費。彌綸綜覈。三劇曹無留事。瀕江郡國。仍歲夭癘。而淛河之東。凶旱特甚。縣官恤然。臨遣使臣。發吳之公聚。賑越之囏食。君受載馳。仁聲先翔。噢咻憯怛。布施優裕。不樂宴私。不嘗酒肴。東人鼓舞。感動肝膈。其為常州。漕引河渠。通申夏二浸。以宣利澤。郡有聽斷之下。有如神明。及處方任。為仁由已。凡封逋負數千萬。夫家病焉。君曰。不曠然大貸。無以休息。悉用條上。盡蒙可報。然後均列城之田賦。去都府之煩弊。吏措手足。事無尢違。仁矣哉。詩稱仲山甫柔嘉維則。申伯柔惠且直。惟君亦柔而立。溫良而能斷。教訓導利。外寬內明。函達於雅故。勤施於政事。稽洪範三德。其甫申之柔乎。凡歷柱下史東曹郎。皆居代官。列郡二千石方帥執法。皆循風訓。江湖之閒。壤地相錯。蒙君父子仍代之澤。豈天意之裕斯人耶。鄙夫久貳六官。¶ 

<pb:NFKB_QTW_p0498-03a>

與君周旋甚熟。頃忝宰府。詳知報政。迨茲居守。而仲謨儼然焉。衰疾不文。直詞傳信。銘曰。¶ 

矯矯少師。莅湖之南。播遺懿兮。抑抑常侍。在江之西。施美利兮。仍代元侯。寬明輯柔。政樂易兮。此物此志。四封茂遂。古循吏兮。宜永介福。奄然廞復。左貂襚兮。河清鮮原。羽葆翻翻。潛智氣兮。有涯必盡。流此淑聞。斯可貴兮。刻飾豐碑。崔嵬龜螭。永為識兮。¶ 

** 唐故成德軍節度營田副使正議大夫趙州別駕贈壽州都督河閒尹府君神道碑銘(并序)¶ 

:PROPERTIES:
:TITID: QTWTIT10176
:PERSID: QTWAUT1352
:END:

詩之小雅曰。尹氏太師。秉國之均。大雅曰。王命尹氏。戒我師旅。然則代為天子三公大夫。參掌文武。故吉甫有作憲之美。翁歸為兼備之才。周漢以還。似續忠厚。今義武軍節度使相國延德郡王司徒公之從事曰澄。從公來朝。朝有賞典。式寵戎輅。當簪法冠。永懷罔極之恩。願迴追錫之命。司徒嘉焉。以其詞列上。先皇帝孝理天下。愀然曰俞。繇是輟功次之遷。遂飾終之澤。迺三月丁酉。有詔贈澄之先人正議大夫趙州別駕錟為壽州都督。先夫人吳郡陸氏為吳郡太夫人。印綬璜珩。光耀幽穸。哀榮所被。名教多之。澄¶ 
<pb:NFKB_QTW_p0498-04a>
又稽甲令。繹家牒。以漏泉告第之恩。有螭首龜趺之制。於是傳詩。而系辭云。都督以諱為字。天姿剛健。經術百氏。陰符六韜。皆所講習。通其旨奧。天寶初舉進士不第。幕府上功盧龍府別將。稍遷瀛州高陽縣令。歷恒州司法參軍藳城令。寶應初以太子中允兼恒州長史。錫金印紫綬。廣德中遷易趙二州別駕。節將推其才。表為營田副使。理二縣。佐三郡。勞徠安集。周爰圖慮。以饑饉之歲。丁師旅之殷。敷其慈和。得以安靜。議者以魯仲堪龎士元方之。既董大田。實居上介。俗知禮節。師以阜饒。方陟勞課。奄然大病。以大歷七年秋七月。啟手足於恒州靈符里。享年六十一。以明年夏五月。窆於藳城縣東子樂原。夫人嵐州刺史道之孫。密雲令昌嗣之女。能以仁順。洽於宗姻。晝哭既除。喪十四歲。以貞元四年冬十月。歿於道州。以十一年冬十二月祔焉。從魯禮也。有子三人。長曰渾。唐縣尉。次曰濤。趙州司功參軍。皆不幸短命。澄即其幼子也。尚學理文。敏信誠厚。雅有悃愊。不隨波流。山東士大夫多稱其名義。由北平尉為定州功曹掾。辟司徒府。主其謀猷。每懷戎章。驅疾傳。陳賦輿之事。明利害之鄉。叶於中權。皆有功效。洎元侯入覲。天¶ 
<pb:NFKB_QTW_p0498-05a>
子錄功。賓僚傳校。命賜優重。而澄永懷霜露。願賁邱封。感於宸衷。盛此徽數。君子曰。是舉也。有以見尹氏之孝思。都督之流慶。上公之與善。元首之加恩。以風四方。以厚士教。雖澄之未貴仕。其所以宏助者多矣。初都督之禰曰本古。仕至常州武進尉。武進之父曰正義。歷許相宋三州刺史司農少卿。司農之父曰良。終滄州司馬。司馬之父曰文哲。仕隋青泗曹濮陜宋洺相等州刺史本郡太守大理卿戶部尚書。皆有德善。揚於官業。蓋二雅遺烈之所從來遠矣。德輿門人蘭陵蕭籍。與澄為寮。同在公府。狀其往行。兼列命書。忝貳邦教。敢忘聳善。乃為銘曰。¶ 

尹氏代律。聿修文武。自周[:#AS-92F9:⿰帛⿱丿糸]漢。炳耀圭組。懿懿都督。遠承丕矩。方騁夷塗。俄歸野土。慶延嗣續。職佐藩垣。遠從上台。來翊天門。追飾二尊。輝榮九原。密印畫綬。隼旟魚軒。官纔掾吏。跡重知已。恩迴大君。澤及先子。以盡忠養。以宏孝理。楬立貞珉。芳馨在此。¶ 

** 唐故右神策護軍中尉右街功德使開府儀同三司守右武衛大將軍知內侍省事上柱國樂安縣開國公內侍省少監致仕贈揚州大都督府¶ 
<pb:NFKB_QTW_p0498-06a>
孫公神道碑銘(并序)¶ 

:PROPERTIES:
:TITID: QTWTIT10177
:PERSID: QTWAUT1352
:END:

元和元年冬十月。內省少監致仕孫公寢疾。薨於京師廣化里私第。享年若干。十有一月。有詔追贈揚州大都督。法賻布絹。各以百數。明年十一月。葬於涇陽縣之某原。命婦諸孤。家老故吏。以服勞詔祿恩華慶賞之不可以不識也。請鏤豐碑。楬於鮮原云。唯聖唐仁澤汪濊。威靈燀燿。乃法辰象。以嚴武師。惟肅宗創新軍於北落。克靖患難。惟德宗置中護於內朝。而為總制。翊宸嚴以宣七德。正師律以張四維。勤勞警巡。柬拔忠厚。不失於正。克保其終者。惟公有焉。公諱榮義。字某。其先吳郡人也。軒裳延耀。本冠邦卿。版籍推遷。幸來京轂。今為京兆涇陽人。曾祖翣。皇右金吾衛中候。祖庭玉。贈[:#AS-8862:⿱亠兊]州刺史。父知吉。皇開府儀同三司行右領軍衛大將軍知內侍省事上柱國魏國公。或徼循筮仕。道在安卑。或麾節加恩。義彰追遠。以至於先公貴位。名重前朝。宏內省之事任。受大封之徽命。承休襲慶。終踐代官。裕蠱教忠。備遵家法。公端良謹重。潔白詳明。事無尢違。心必誠信。至德中。策勳至上柱國。起家掖庭局監。轉掖庭局丞宮闈局令。再為內謁者局。敘品至朝議大夫。恩錫章服。¶ 

<pb:NFKB_QTW_p0498-07a>

又加中散大夫。貞元十七年充右神策軍護軍中尉判官。纔浹辰。遷內常侍。充副使。越翌日。兼右街功德副使。十九年拜右驍衛將軍。充右神策軍護軍中尉右街功德使。明年有詔知內侍省事。歲中加特進右武衛大將軍。封樂安縣開國男。德宗棄天下。順宗諒闇。整訓爪牙。勤宣翼戴。進驃騎大將軍。益封樂安縣公。食邑一千五百戶。今皇帝踐祚。以年疾加侵。固辭戎政。重違誠懇。恩禮舊勞。拜開府儀同三司。既積沈恙。累章陳乞。乃下優詔。遂其致政之請焉。初公以大歷中奉使交廣。裔夷嗇禍。有梁氏尋氏聚為寇襄[:#AS-FBED:●]¶ 
[:#AS-FBA2:●]。公與守臣決策。潛師盡殪。南服以清。厥猷茂焉。建中中。將軍許庭遊將命北蕃。公為之介。屬張光晟虣斃。其眾與陰方為仇。野心煩言。將逞憾以報。才全智免。終靡盬而歸。俄而希烈干紀。淮濆不靖。受中旨。合兵符。取桂嶺湘川之眾。益漢陽夏口之鎮。以當劇賊。且護成師。收應山。援安陸。凡鄂之成績。公有助焉。尋又監慶州行營兵馬。皆奮策畫。用寧邊鄙。暨夫拊循爪士。參贊禁營。乃昇副車。超踐中尉。講軍志。循武經。比詩人祈父之職。得易象貞師之義。承睿謀以決勝。授㣥帥以懋功。肅肅然安人而禁暴。雄雄然由¶ 
<pb:NFKB_QTW_p0498-08a>
中以制外。積勞不伐。受寵若驚。恩波深而守以慎懼。爵祿厚而不萌侈汰。其或方國問遺。歲時交歡。公曰。有齒以焚。古人所誡。無脛而至。廉士不居。外不易於人。中不易其操。泛然虛受。悉助軍實。強力匪懈。推誠在公。或籍在行閒。而法干吏理。苟書所至。必械繫送之。心無私焉。直而後已。當親重之任。護腹心之臣。入近天子之光。出列諸侯之上。豈徒然哉。先魏公信嚮釋氏。薰修心法。嘗於邑里奏建寶應眾善寺。五代之壤樹依焉。至公又請於寺內置無垢淨光法華三院塔額。檀施臧獲。為淨人者十輩。所以修先志。所以崇佛乘。孝子信士。斯為至矣。昔漢室以灌嬰為謁者。隨何為護軍。正伯參珥貂之制。環列據銜珠之重。驃騎儀同。品皆第一。護封益食。事軼常均。及屏去燻灼。翛然恬曠。家居得謝。以至沒身。其動也。本兵柄而不可犯。其靜也。冥道樞而無所累。納忠循理。議者嘉之。前夫人郭氏。驃騎大將軍贈開府儀同三司全羽之女。克恭婦道。不幸先沒。今夫人東平郡君呂氏。柔嘉有儀。晝哭遵禮。奉終誠信。以前夫人祔焉。長子某次子某官某等。棘心雪泣。銜恤無怙。趨承軒禁。嗣續忠勞。公之兄前保壽寺上座內供奉監義大¶ 
<pb:NFKB_QTW_p0498-09a>
德道系。捨筏之宗。已超學地。在原之痛。猶切孔懷。公之弟某官某等。同氣聯華。致美有裕。忍哀襄事。先遠是圖。龜兆告猷。芻靈啟路。卜佳城於此室。體魄焉依。轉樂石於他山。聲塵斯在。銘曰。¶ 

大君御極。修理百職。抑抑樂安。逢時竭力。超侍軒墀。抱公絕私。乃將命令。以會師期。保合誠信。周旋險夷。韜鈐講貫。印紱葳蕤。帝座之西。星文昭晰。鉤陳之北。武旅森列。為之總制。所以關決。凡在拊循。士皆感悅。委重三朝。成功九霄。退身崇讓。息偃迢遙。逝川閱水。截道驚飇。恩崇幢蓋。吹咽笳簫。涇流湯湯。谷水池陽。舊邱崇岡。若斧若堂。宰樹如雲。仁祠在旁。刻銘於茲兮。永永不忘。¶ 

** 故正議大夫守門下侍郎同中書門下平章事成紀縣開國男賜紫金魚袋贈太子太傅貞憲趙公神道碑銘(并序)¶ 

:PROPERTIES:
:TITID: QTWTIT10178
:PERSID: QTWAUT1352
:END:

在漢孝宣。厲精理道。則有魏相通故事。丙吉知大體。百職修明。中興有聲。惟皇帝在位十四祀。得賢相成紀公趙氏。受天清淳。佐時緝熙。本洪範之正直。躬大雅之明哲。左輔右弻。調和鼎味。降祥而生。盡瘁而終。時貞元十三年。年六¶ 
<pb:NFKB_QTW_p0498-10a>
十一歲。上震悼不視朝三日。詔奉常具儀法。冊贈太子太傅。又俾百執事為位。哭於其庭。弔祠禮賻。率有加等。二府之屬。或銘其德於壽堂。或狀其行於考功。有司稽實。諡曰貞憲。公之盛業。斯謂不朽。又舉其始中終之畧。識於神道。公諱憬。字退翁。天水隴西人。其先成子之文。宣子之忠。文子之知人。左邱明太史公實書之。曾王父仁本。皇司列少常伯同東西臺三品。以忠清勵翼。多所發明。乾封總章之際。號為稱職。王父贈趙州都督誼。歷右司郎中乾封縣令司僕少卿。烈考贈鄭州刺史道先。仕至洪州錄事參軍。惟祖禰含章。故慶延追錫。崇構丕矩。復大於公。公保抱之歲。生知色養。羈貫之年。則無幼志。及夫被儒服。踐法言。敬直而文。肅莊而溫。端誠博物。錯綜古今。非大中至正。不接於心術。寶應中。元宗崩。肅宗幸梓宮。有司議方中復土之制。時西鄙日聳。歲饑人流。公以王者追孝。恤禮宜儉。褐衣上疏。詞指約明。君子曰。此劉更生諫昌陵之言也。息偃江介。名聲籍甚。始佐州司。乃辟戎車。自試守江夏尉。三遷至監察御史。其後翹車繼轍。賢侯虛左。大凡難理之府。皆待公為重。歷殿中侍御史太子舍人。丁太夫人憂。柴毀孺慕。殆¶ 
<pb:NFKB_QTW_p0498-11a>
將死孝。感導善氣。降為嘉生。有芝煌煌。秀於壤樹之側。公默而去之。人莫知者。既免喪。徵拜水部員外郎。未幾。檢校工部郎中副湘中七州軍事。居一年。詔領留府。尋踐方伯。以中執法錫金印紫綬。罷職家居。拜給事中執法。懷和北狄。有下嫁冊命之禮。復兼憲丞。以副皇華。旋軫未至。遷尚書左丞。俊乂用彰。皆以貞勝。其初撫封。上狩於漢中。守臣之任。憂寄愈切。公恤隱布和。仁而愛人。輿師知訓。善吏樂職。行之三年。教化明備。厎貢有藝。賦政不煩。絜矩以杜奇衺。露章而無吐茹。飛語雷動。明誠山立。受代踰年。事實敷聞。故有左曹之命。講貫舊章。惟直是視。刑或失入。議將必還。公望日盛。其勤靡盬。故有和戎之役。致賜諭旨。協寧殊鄰。疆場之言。專對而不跲。紀綱之僕。承事而不征。保就安利。北方感悅。故有在塗之拜。整南宮之紀律。起郎吏之功緒。風望素重。法制尢精。常歲終舉吏可以長人者。或以其細故深詆。將以病公。公乃移書自訟。請下其考。有博大之度。無怨欲之私。一臺承式。六轡在手。持剛體要。善否有章。故積公輔之望。貞元八年夏四月。拜中書侍郎平章事。明年五月。轉門下侍郎。以厚德載物。以全才宣化。舉直盡忠。¶ 

<pb:NFKB_QTW_p0498-12a>

敷納詳明。正百度之本。去一朝之便。事有統紀。心無面從。嘉猷讜言。鎮定宏大。謙厚而不伐。持平而居易。闢邪塞違。貞厲而不校。陟恪始終。帝載用和。嚱夫。先正常伯歷左肅機東臺侍郎。充著休功。再參大政。公皆踐之。是以似之。嘗以為漢庭諸公。罕備其用。以石慶之醇謹。而不能關決。薛宣之方畧。而失於煩碎。翟方進之通明。而固其位。公孫宏之節儉。而近於名。公備有其長。彼實多缺。唯丙魏所履。我無愧焉。嚮使天與之年。盡行其道。則公之所化。可勝既乎。故其登庸也。士之仁者相賀。而不仁者相弔。其全歸也。士之仁者相弔。而不仁者相賀。斯可知已。至若睦中外之姻。而均其祿賜。嚴宗廟之祀。而不理第室。啟手足之日。家無餘財。奉終即遠。待恩禮而後備。難矣哉。嗣子宣亮全亮元亮承亮等。伯季以門子為宏文生。叔仲始解巾受祿。皆稟德風。幼而孝謹。以十一月景午。時得吉卜。奉公之喪。祔窆於河南緱氏縣景山之原。禮也。以德輿叨居宰士。嘗辱深知。職奉贊書。備詳盛烈。俾刻金石。聞於無窮。銘曰。¶ 

晉有成宣。代稱忠勳。先正常伯。匪躬事君。纘復於公。為時獻臣。德不踰閑。心不違仁。貞其所履。以翼天子。大猷是經。¶ 

<pb:NFKB_QTW_p0498-13a>

中立不倚。乃賦明命。宜躋遐紀。吾道方伸。修塗遽已。緱原蒼蒼。宰樹成行。令名章章。樂石在旁。噫嘻太傅之風。永代不忘。¶ 

** 故朔方河中晉絳邠寧慶等州兵馬副元帥河中絳邠節度度支營田觀察處置等使元從奉天定難功臣開府儀同三司檢校司徒兼中書令河中尹上柱國咸寧郡王贈太師忠武渾公神道碑銘(并序)¶ 

:PROPERTIES:
:TITID: QTWTIT10179
:PERSID: QTWAUT1352
:END:

天地訢合。以生萬物。其成歲功也。則有肅殺震曜之助焉。君臣保乂。以熙百志。其講武功也。則有經綸翼戴之輔焉。龍蛇起蟄。山澤通氣。與運相值。有開必先。斯太師所以宣力四代。稽謨七德。煇曜威靈。勤身濯行。霆擊風行。乃緝熙於光明。故琱戈淑旂。以嚴師律。黃旒元衮。以正台曜。湛露彤弓。以覺報宴。納書追命。以榮恤禮。蕃錫始終。如公之功。公諱瑊。字某。其先夏姒之後為淳維。漢劉之代為渾耶。或強為與國。或分以保姓。貞觀中。開置州壤。就加官師。曾祖元慶。皇豹韜衛將軍靈邱縣開國伯。祖文壽。皇太子僕。贈尚書左僕射。考釋之。皇開府儀同三司太常卿兼御史中¶ 
<pb:NFKB_QTW_p0498-14a>
丞寧朔郡王。贈司空。惟靈邱紹先公之職。居次卿之重。僕射以積厚克家。寧朔以偉才雄邊。貴仕崇勳。乃列茅社。流光追遠。是加密印。回復介祉。閒生元臣。功昭於前人。德合於大君。建中癸亥。翠華西狩。公以大司馬艱貞翼從。部勒戎車。揣摩殺機。勤勞行內。為上心膂。登壇授律。誓命交感。如漢拜淮陰侯故事。而又加焉。乃進左揆。遂參大政。總賦輿而為之師長。恢王畧而以之北伐。凶黨盡銳。壁於武亭。公以事鉅師老。則傷威重。正合奇勝。在於疾力。奮寡擊眾。鼓行無前。殲夷潰溺。如建瓴水。中堅席勝。又復於咸陽。長轂啟行。既門於延秋。會西平王以東諸侯之師。清宮獻捷。公乃抑其賈勇。須彼成功。窒士心之剋伐。息兵火之氣焰。然後窮追斬級。寇孽以平。備法從於清蹕。捧大明於黃道。告類薦功。登拜上台。撫封尹正。復與虜确。時北平王出大鹵收絳臺。而公已總成師下左輔。於是緝忠力。揚奇鋒。復離宮。拔堅壘。衡陣壓境。傅於蒲津。金鼓之聲氣相合。山河之表裏皆復。渠魁授首。師帥協附。安流以濟。方軌而前。士不罹傷。工不易肆。殄寇正刑。四方咸龢。論道進律。乃平水土。秉誼靖人。以修班制。休嘉賁於草木。利澤逮於鰥寡。言¶ 
<pb:NFKB_QTW_p0498-15a>
為軍志。動為吏師。貞元景子。政成一紀。進掌邦教。遂居左弻。十五年冬寢疾。十二月辛未。薨於理所。享年六十四。皇上悼歎。不視朝五日。冊贈太師。賻襚弔祠。有司備物。大僚襄事。明年二月甲申。葬我太師於萬年縣洪固原。太常跡其功德。奏諡曰忠武。禮也。初公年十一。以將門子仕於邊部。未弱冠。五遷至左驍衛將軍。始從朔方之師戰黑山。次從隴右之師摧石堡。又嘗西出臨洮。奪昆夷之善地。而為之壁壘。北絕大漠。破獫狁之堅甲。而焚其廬帳。又從汾陽王臨淮王討反虜於山東。南攻贊皇。北取真定。射其突將李立節。貫於左肩。斃之。又五遷至太常卿。皆以功次。其閒開地於河曲。以靜九蕃。宣威於陝西。乃定三川。凡王師之所以剋獲都邑。元老之所以發揚蹈厲。公必居其先偏。而當其勍劇。故以御史中丞為靈州左司馬。以御史大夫為邠州刺史。以工部尚書為單于大都護。專征上郡榆林之地。入為左金吾衛大將軍。又以戶部尚書奉晉王出車之重。自時厥後。投艱感慨。能納大忠。以恤大事。理蒲十六年。再陟公台。以司空兼侍中。以司徒兼中書令。大凡歷官二十八次。真食千八百室。居節制者五。副元帥者四。材力絕¶ 
<pb:NFKB_QTW_p0498-16a>
人。始封樓煩。方內洽平。乃建咸寧。凡汾陽王九代之勳。公皆左右。四履之地。公皆踐歷。憫冊師禮法諡尊名。公皆如之。所不至者。壽而已矣。惟公厚性寬中。智謀深靜。秉儀類以賦明命。植端誠以糾王慝。講功述職。遠意長利。執德之柄。蹈禮之輿。致其用以格天。啟其心以沃聖。協建皇極。為宗工元龜。雅好左氏春秋班氏史。得考父之恭。范宣之讓。驃衛之功畧。黃韓之教化。又嘗慕太史公自敘。著行紀一篇。詞不矜大。而事皆明備。有子五人。曰殿中少監鍊。太子中允鎬。太子司議郎鉅。櫟陽尉鋼。雲陽尉鐬。著位於兩宮。以奉朝請。試吏於縣內。以修事任。食德而才。稟訓而忠。皆以純孝。致其哀敬。令弟輔國大將軍右領軍衛將軍武當郡王。與諸孤等推烝彞景鐘之義。因識表以聞。有詔詞臣。刻石傳信。乃採其贊書侯表。作神道碑。銘曰。¶ 

北戴斗極。陰方尚武。元金朱轓。錫命都府。太師閒代。感會雲雨。四征庇人。九合尊主。昔未成童。則能肆勤。卓行深入。致果忘身。弱冠摧鋒。環列南軍。中興之後。書社策勳。援枹兩河。轉戰三秦。靈朔郇邠。所居必聞。出統蕃衛。入司徼巡。時丁阨難。節冠㣥倫。逋誅煽結。狂穢宮闕。西平鞠旅。公亦¶ 
<pb:NFKB_QTW_p0498-17a>
授鉞。既臨延秋。如火烈烈。休士退舍。時惟不伐。祲沴濛濛。蒲津未通。北平釋位。公實撫封。胥命長春。克成厥功。開壁勞軍。靡有不公。以律則臧。在和而克。時惟太師。有嚴有翼。乃敷仁澤。乃布條職。時惟太師。有功有德。三公二府。是獎是陟。襚印易名。以尊以飾。材官介士。鹵簿悽惻。大隧鮮原。終南之北。萬邦作憲。永代是式。追琢馨香。與唐無極。¶ 

