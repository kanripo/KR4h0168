#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0159-21a> ¶¶
#+PROPERTY: JUAN 0160
欽定全唐文卷一百六十¶ 

<pb:KR4h0168_NKFB_0160-01a>

* 呂才¶ 
:PROPERTIES:
:PERSID: QTWAUT0172
:END:

才。博州清平人。貞觀時召直宏文館。累遷太常博士。擢太¶
常丞。龍朔中為太子司更大夫。麟德二年卒。¶ 

** 進大義婚書表¶ 
:PROPERTIES:
:TITID: QTWTIT04374
:PERSID: QTWAUT0172
:END:

朝請大夫權知司天少監事兼提點歷書上柱國開國伯¶
食邑九百戶賜紫金魚袋臣呂才奉勅修。臣聞婚者。是興¶
萬世之始也。合二姓之好。繼先聖之後。為天地宗廟社稷¶
之主。寧不重哉。夫天地判然後有男女。男女生然後有夫¶
<pb:KR4h0168_NKFB_0160-01b>
婦。夫婦合然後有父子。父子親然後有德義。德義立然後¶
有禮法。禮法作然後萬物安。故先王所以得天下者。貴乎¶
生育之本。重乎萬世之嗣。言夫婦之道。乃天地之大義。風¶
化之本源。蓋取於異姓者。所以附遠厚別。幣必誠。辭無不¶
腆矣。偶配生成。必致昌益之道。故孔子曰。天地不合。萬物¶
不生。夫婦不順。有失萬世之嗣焉。昔三代明王。必敬其妻¶
子。妻也者。乃立親之主。生養之宗。繼先聖之後。為大禮之¶
本歟。固不可不敬也。臣謹所言。或有可采。擇善而從。以平¶
不拔之基。永建久興之業。功掩前朝。道隆往代。豈不為立¶ 
<pb:KR4h0168_NKFB_0160-02a>
萬世至治之美也。臣才誠惶誠懼頓首頓首謹言。時大唐¶
貞觀歲次柔兆執徐仲秋望日上表。¶ 

** 進白雪歌奏¶ 
:PROPERTIES:
:TITID: QTWTIT04375
:PERSID: QTWAUT0172
:END:

臣按禮記及家語云。舜彈五弦之琴。歌南風之詩。是知琴¶
操曲弄。皆合於歌。又張華博物志云。白雪是天帝使素女¶
鼓五十弦瑟曲名。又楚大夫宋玉對襄王云。有客於郢中¶
歌陽春白雪。國中和者數十人。是知白雪琴曲。本宜合歌。¶
以其調高。人和遂寡。自宋玉以來。迄今千祀。未有能歌白¶
雪曲者。臣今準敕。依琴中舊曲定其宮商。然後教習。並合¶
<pb:KR4h0168_NKFB_0160-02b>
於歌。輒以御製雪詩為白雪歌詞。又案古今樂府。奏正曲¶
之後。皆別有送聲。君唱臣和。事彰前史。今取太尉長孫無¶
忌僕射于志寧侍中許敬宗等奉和雪詩以為送聲。合十¶
六節。今悉教訖。並皆合韻。¶ 

** 議僧道不應拜俗狀¶ 
:PROPERTIES:
:TITID: QTWTIT04376
:PERSID: QTWAUT0172
:END:

一。謹案老子道德經云。域中四大。王居一焉。又案仁王般¶
若經云。地前三賢菩薩。位當四天下主。內經又云。假令比¶
邱得須陀洹果經八萬刼。始見於地前。今令道士女冠拜¶
敬域中之大僧之及尼拜敬地前菩薩。此乃不乖本教。正¶ 
<pb:KR4h0168_NKFB_0160-03a>
合其宜。(彈曰佛經所以不令僧敬俗者良以出處不同故¶
也縱使三賢菩薩為四天下主而猶現有妻子相不捨家¶
位厚信曰如然致敬則無誠說故涅槃經云諸出家人從¶
諸白衣諮受未聞不應禮拜據此則殊乖本教何謂正合¶
其宜耶)皇后皇太子尊同於君。理合敬拜。(彈曰仁王經云出¶
家人法不拜國王國王尚不許拜自下斷焉可知矣)一。又案道經云。道士一人得¶
道。乃追榮七葉父母。此則立身成道。貴於追顯前葉。今時¶
未得道者。見生父母。理合拜敬。又案內經云。西方妙樂國¶
土。本為法藏比邱願力所成。是知妙樂之所。乃是比邱願¶
<pb:KR4h0168_NKFB_0160-03b>
往生處也。又案無量壽觀經云。願生妙樂國土者。先須孝¶
養父母。後云具足戒行。然經宿不見。即須跪問。孝之儀也。¶
不拜父母。何成孝義。今令僧尼道士女冠拜敬父母。亦是¶
不違本教。(彈曰如經所云生西方者該通道俗言孝養父¶
母者此明處俗往生因也言具足戒行者此明出家往生¶
因也此則道路懸隔修行兩殊安得混彼二因俱言釋侶¶
且孝養異儀寧唯跪禮揚名後世亦其至也故五分律云¶
若諸沙門左右二肩荷擔父母親於身上便利不淨縱使¶
一劫猶不能報須臾之恩若教父母識三寶四諦受持五¶
戒行十善道於一念頃即為以報父母之恩何以故荷擔¶
等事是人中善不能令彼生天證聖若教父母識諦實因¶
果受齋持戒由此因緣即能證聖又四分律云佛言比邱¶
不應禮敬一切白衣父母雖曰居尊終同白衣之例佛教¶
不令禮拜若拜乃陷於親雖生有致敬之容死招無量重¶
罪不孝之極寧越是乎)一。謹案周禮有九拜之儀。一曰稽首。注云。首¶
至地也。又案尚書言於禹益等。拜皆言稽首。此為拜君之¶
敬。通於古今也。然今之僧尼禮¶ 
<pb:KR4h0168_NKFB_0160-04a>
拜。正當稽首之法。是以維摩經云。導衆以寂。故稽首。然今¶
若令尼作婦女跪拜。但為衣服不稱。恐爽於常情。聖人無¶
心。以百姓心為心。俗行已久。不求改變。今令尼等拜敬。望¶
請許其稽首。此則不乖古今之儀。順於輿人之頌。(彈曰夫¶
希顏之士亦顏之儔慕驥之乘亦驥之類今尼等辭榮是¶
一入道不殊何獨慮爽之常情即欲令其稽首若也不求¶
改變稽首未是循常情既也不循豈順輿人之頌)謹議。¶ 

** 因明註解立破義圖序¶ 
:PROPERTIES:
:TITID: QTWTIT04377
:PERSID: QTWAUT0172
:END:

蓋聞一消一息。範圍天地之儀。大哉至哉。變通爻畫之紀。¶
<pb:KR4h0168_NKFB_0160-04b>
理則未宏於方外。事乃猶拘於域中。推渾元而莫知。窮陰¶
陽而不測。豈聞象繫之表。猶開八正之門。形器之先。更宏¶
二智之教者也。故能運空有而雙照。冥真俗而兩夷。泛六¶
度於愛河。駕三車於大宅。是知法王法力。超㣥生而自在。¶
自覺覺人。摧衆魔而獨悟。業運將啟。乃雷震而電耀。化緣¶
斯極。亦火滅而薪盡。觀其應跡。若有去來。察此真常。本無¶
生住。但以宏濟之道。有緣斯應。天祚明德。無遠不臻。是以¶
萌蔕疇昔。神光聊見於曩時。祥瑞有歸。淨土咸歎於茲日。¶
伏惟皇唐之有天下也。運金輪而臨四有。握璿極而撫萬¶
方。耀慧日於六天。蒸法雲於十地。西越流沙。遂荒妙樂之¶ 
<pb:KR4h0168_NKFB_0160-05a>
地。東漸於海。奄有歡喜之都。振聲教於無邊。通車書於有¶
頃。遂使百億須彌。既咸頒於望秩。三千法界。亦共沐於皇¶
風。故令五印度國。改荒服於槀街。十八韋陀。譯梵文於祕¶
府。乃有三藏元奘法師者。所謂當今之能仁也。聰慧夙成。¶
該覽宏贍。德業純粹。律禁翹勤。實三寶之棟梁。四衆之綱¶
紀者也。每以釋教東遷。為日已久。或恐邪正雜擾。水乳不¶
分。若不稽實相於迦維。驗真交於摩竭。何以成決定之藏。¶
為畢竟之宗者乎。幸逢二儀交泰。四海無塵。遂得拂衣元¶
漠。振錫葱嶺。不由味於蒟醬。直路夷通。豈藉佩於杜衡。遙¶
<pb:KR4h0168_NKFB_0160-05b>
途近易。於是窮源河於西域。涉河水於東維。採貝葉於鷲¶
山。窺金文於鶴樹。所歷諸國。百有餘都。所獲經論。向七百¶
部。並傳以藩驛。聿歸上京。因得面奉聖顏。對揚宗極。此因¶
明論者。即是三藏所獲梵本之內之一部也。理則包括於¶
三乘。事乃牢籠於百法。研機空有之際。發揮內外之宗。雖¶
詞約而理宏。實文微而義顯。學之者當生不能窺其奧。游¶
之者數載不足測其源。以其衆妙之門。是以先事翻譯。其¶
有神泰法師靖邁法師明覺法師等。並以神機昭晰。志業¶
兼該。精習㣥經。多所通悟。皆蒙別勅。追赴法筵。遂得函丈¶ 
<pb:KR4h0168_NKFB_0160-06a>
請益。執卷承旨。三藏既善宣法要。妙盡幽深。泰法師等是¶
以各錄所聞。為之義疏。詮表既定。方擬流通。無緣之徒。多¶
未聞見。復有栖元法師者。乃是才之幼少之舊也。昔栖遁¶
於嵩岳。嘗枉步於山門。既筮仕於上京。猶曲睠於窮巷。自¶
蒙修攝。三十餘年。忉怛之誠。二難具盡。然法師節操精潔。¶
戒行冰霜。學既昭達於一乘。身乃(闕一字)局於十誦。才既覩¶
其清苦。時以開遮折之。但以內外不同。行已各異。言戲之¶
間。是非鋒起。師乃從容謂才曰。檀越復研味於六經。探賾¶
於百氏。推陰陽之[:#AS-8FBB:●]伏。察律呂之忽微。又聞生平未見太¶
<pb:KR4h0168_NKFB_0160-06b>
元。詔問須臾即解。由來不窺象戲。試造旬日復成。以此有¶
限之心。逢事即欲穿鑿。但以佛法元妙。量謂未與彼同。雖¶
復強學推尋。恐非措心之所。何因今將內論。翻用見譏者¶
乎。法師後逢因明創行。義趣幽隱。是以先寫一通。故將見¶
遺。仍附書云。此論極難。深究元妙。比有聰明博識。聽之多¶
不能解。今若復能通之。可謂內外俱悉矣。其論既近至中¶
夏。才實未之前聞。恥於被試。不知為復。強加披閱。於是依¶
極成而探義深。憑比量而求微旨。反覆再三。薄識宗趣。後¶
復借得諸法師等三家義疏。更加究習。然以諸法師等雖¶ 
<pb:KR4h0168_NKFB_0160-07a>
復序致眾富。文理會通。既以執見參差。所說自相矛盾。義¶
既同稟三藏。豈合更開二門。但由釁發蕭牆。故容外侮闚¶
測。然佛以一音演說。亦許隨類各解。何必獨簡白衣。不為¶
衆生之例。才以公務之餘。輒為斯注。至於三法師等所說。¶
善者因而成之。其有疑者。立而破之。分為上中下卷。號曰¶
破注解。其間墨書者。即是論之本文。朱書者。以存師等舊¶
說。其下墨書注者。是才今之新撰。用決師等前議。凡有四¶
十餘條。自鄶已下。猶未具錄。至於文理隱伏稍難見者。乃¶
畫為義圖。共相比較。仍更別撰一方丈大圖。獨存才之近¶
<pb:KR4h0168_NKFB_0160-07b>
注。論既外無人解。無處道聽途說。若言生而知之。固非才¶
之望也。然以學無再請。尚曰傳燈。聞一知十。方稱殆庶。况¶
乎生平不見。率爾輒事含毫。今既不由師資。注解能無紕¶
紊。竊聞雪山夜义說生滅法。邱井野獸歎未曾有。苟令所¶
言合理。尚得天仙歸敬。才之所注。庶幾於茲。法師等若能¶
忘狐鬼之微陋。思句味之可尊。擇善而從。不簡真俗。此則¶
如來之道。不墜於地。宏之者衆。何常之有。必以心未忘於¶
人我。義不察於是非。才亦扣其兩端。猶擬質之三藏。¶ 

** 東臯子後序¶ 
:PROPERTIES:
:TITID: QTWTIT04378
:PERSID: QTWAUT0172
:END:

<pb:KR4h0168_NKFB_0160-08a>

君姓王氏。諱勣。字無功。太原祁人也。高祖晉穆公。自南歸¶
北。始家河汾焉。歷宋魏迄於周隨。六世冠冕。國史家牒詳¶
焉。君性好學。博聞強記。與李播陳永呂才為莫逆之交。陰¶
陽歷數之術。無不洞曉。大業末應孝弟廉潔舉。射高第。除¶
祕書正字。君性簡放。飲酒至數斗不醉。常云。恨不逢劉伶。¶
與閉戶轟飲。因著醉鄉記及五斗先生傳。以類酒德頌云。¶
雅善鼓琴。加減舊弄。作山水操。為知音者所賞。高情勝氣。¶
獨步當時。及為正字。端簪理笏。非其好也。以疾罷。乞署外¶
<pb:KR4h0168_NKFB_0160-08b>
職。除揚州六合縣丞。君篤於酒德。頗妨職務。時天下亂。藩¶
部法嚴。屢被勘劾。君歎曰。羅網高懸。去將安所。遂出所受¶
俸錢。積於縣城門前。託以風疾。輕舟夜遁。隨季版蕩。客遊¶
河北。去還龍門。武德中詔徵。以前揚州六合縣丞待詔門¶
下省。時省官例日給良醞三升。君第七弟靜。為武皇千牛。¶
謂曰。待詔可樂否。君曰。吾待詔祿俸。殊為蕭瑟。但良醞三¶
升。差可戀爾。待詔江國公。君之故人也。聞之曰。三升良醞。¶
未足以絆王先生。判日給王待詔一斗。時人號為斗酒學¶
士。貞觀初以足疾罷歸。欲定長往之計。而困於貧。貞觀中¶
以家貧赴選。時太學有府史焦革。家善醞酒。冠絕當時。君¶ 
<pb:KR4h0168_NKFB_0160-09a>
苦求為太樂丞。選司以非士職不授。君再三請曰。此中有¶
深意。且士庶清濁。天下所安。不聞莊周避漆園。老聃恥柱¶
下。卒授焉。數月而焦革死。妻袁氏。時送美酒。歲餘袁又死。¶
君歎曰。天迺不令吾飽美酒。遂掛冠歸田。自是太樂丞為¶
清流。君後追述焦革酒經一卷。其術精悉。兼採杜康儀狄¶
已來善為酒人。為酒譜一卷。太史令李淳風見而悅之曰。¶
王君可為酒家之南董。君歷職皆以好酒。鄉里或咍之。因¶
著無心子以喻志。河汾中先有渚田十數頃。稱良沃。鄰渚¶
又有隱士仲長子光。服食養性。君重其貞素。顧與相近。遂¶
<pb:KR4h0168_NKFB_0160-09b>
結廬河渚。縱意琴酒。慶弔禮絕十有餘年。河渚東南隅有¶
連沙盤石。地頗顯敞。君於其側遂為杜康立廟。歲時致祭。¶
以焦革配焉。貞觀中。京兆杜松之清河崔公善繼為本州¶
刺史。皆請與君相見。君曰。奈何悉欲坐召嚴君平。竟不見。¶
崔杜高君調趣。卒不敢屈。但歲時贈以美酒鹿脯。詩書往¶
來不絕。君又葛巾聯牛。躬耕東皋。每著書。自稱東皋子。晚¶
歲醉飲無節。鄉人或諫止之。則笑曰。汝輩不解。理正當然。¶
或乘牛駕驢。出入郊郭。止宿酒店。動經歲月。往往題咏作¶
詩。好事者錄之諷咏。並傳於代。貞觀十八年終於家。時年¶ 
<pb:KR4h0168_NKFB_0160-10a>
若干。臨終自[:#AS-8864:⿺克寸]死日。遺命薄葬。兼預自為墓誌。所著詩賦。¶
並多散逸。鳩訪未畢。且緝成五卷。又著會心高士傳五卷。¶
酒譜二卷。及註莊子。並別成一家。不列於集云。¶ 

** 敘宅經¶ 
:PROPERTIES:
:TITID: QTWTIT04379
:PERSID: QTWAUT0172
:END:

易曰。上古穴居而野處。後代聖人易之以宮室。蓋取諸大¶
壯。逮乎殷周之際。乃有卜宅之文。故詩稱相其陰陽。書云¶
卜惟洛食。此則卜宅吉凶。其來尚矣。至於近代師巫。更加¶
五姓之說。言五姓者。謂宮商角徵羽等。天下萬物。悉配屬¶
之。行事吉凶。依此為法。至如張王等為商。武庾等為羽。欲¶
<pb:KR4h0168_NKFB_0160-10b>
似同韻相求。及其以柳姓為宮。以趙姓為角。又非四聲相¶
管。其間亦有同是一姓。分屬宮商。復有複姓數字。徵羽不¶
別。驗於經典。本無斯說。諸陰陽書。亦無此語。直是野俗口¶
傳。竟無所出之處。唯桉堪輿經云。黃帝對於天老。乃有五¶
姓之言。且黃帝之時。不過姬姜數姓。暨於後代。賜族者多。¶
至如管蔡郕霍。魯衞毛聃。郜雍曹滕。畢原酆郇。並是姬姓¶
子孫。孔殷宋華向蕭亳皇甫。並是子姓苗裔。自餘諸國。準¶
例皆然。因邑因官。分枝布葉。未知此等諸姓。是誰配屬宮¶
商。又檢春秋。以陳衞及秦。並同水姓。齊鄭及宋。皆為火姓。¶ 

<pb:KR4h0168_NKFB_0160-11a>

或承所出之祖。或繫所屬之星。或取所居之地。亦非宮商¶
角徵羽共相管攝。此則事不稽古。義理乖僻者也。¶ 

** 敘祿命¶ 
:PROPERTIES:
:TITID: QTWTIT04380
:PERSID: QTWAUT0172
:END:

謹桉史記。宋忠賈誼誚司馬季主云。夫卜筮者。高談祿命。¶
以悅人心。矯言禍福。以盡人財。又按王充論衡云。見骨體¶
而知命祿。覩命祿而知骨體。此即命祿之書。行之久矣。多¶
言或中。人乃信之。今更研尋。本非實錄。但以積善餘慶。不¶
假建祿之吉。積惡餘殃。豈由刼殺之災。皇天無親。常與善¶
<pb:KR4h0168_NKFB_0160-11b>
人。禍福之應。其猶響影。故有夏多罪。天命勦絕。宋景修德。¶
妖孛夜移。學也祿在。豈待生當建學。文王憂勤損壽。不關¶
月值空亡。長平坑卒。未聞共犯三刑。南陽貴士。何必俱當¶
六合。歷陽成湖。非獨河魁之上。蜀郡炎燎。豈由災厄之下。¶
今時亦有同建同祿。而貴賤懸殊。共命共胎。而夭壽更異。¶
桉春秋。魯桓公六年七月。魯莊公生。今檢長歷。莊公生當¶
乙亥之歲。建申之月。以此推之。莊公乃當祿之空亡。依祿¶
命書。法合貧賤。又犯句絞六害。背驛馬生。身剋驛馬。驛馬¶
三刑。當此生者。並無官爵。火命。七月生。當病鄉。為人尫弱。¶
身合矬陋。今桉齊詩譏莊公。猗嗟昌兮。頎而長兮。美目揚¶ 
<pb:KR4h0168_NKFB_0160-12a>
兮。巧趨蹌兮。唯有向命一條。法當長命。依檢春秋。莊公薨¶
時。計年四十五矣。此則祿命不驗一也。又按史記。秦莊襄¶
王四十八年。始皇帝生。宋忠注云。因正月生。為此名政。依¶
檢襄王四十八年。歲在壬寅。此年正月生者。命當背祿。法¶
無官爵。假得祿。合奴婢尚少。始皇又當破驛馬生。驛馬三¶
刑。身剋驛馬。法當望官不到。金命。正月生。當絕下。為人無¶
始有終。老而彌吉。今檢史記。始皇乃是有始無終。老更彌¶
凶。唯建命生。法合長壽。計其崩時。不過五十。祿命不驗二¶
也。又檢漢武故事。武帝以乙酉之歲七月七日平旦時生。¶
<pb:KR4h0168_NKFB_0160-12b>
亦當祿空亡下。依祿命書。法無官爵。唯向驛馬。尚隔四辰。¶
依祿命法。少無官榮。老而方盛。今檢漢書。武帝即位。年始¶
十六。末年巳後。戶口減半。祿命不驗三也。又桉後魏書云。¶
孝文皇帝皇興元年八月生。今桉長歷。其年歲在丁未。以¶
此推之。孝文皇帝背祿背命。並驛馬三刑。身[:#AS-8864:⿺克寸]驛馬。依祿¶
命書。法無官爵。命當父死中生。法當生不見父。今檢魏書。¶
孝文皇帝身受其父顯祖之禪。禮云。嗣子位定。在於初喪。¶
踰年之後。方始正號。是以天子無父事三老也。孝文皇帝¶
受禪。異於常禮。躬為天子。以事其親。而祿命例云。不合識¶ 
<pb:KR4h0168_NKFB_0160-13a>
父。祿命不驗四也。又按沈約宋書云。宋高祖癸亥歲三月¶
生。依此而推。祿之與命。並當空亡。依祿命書。法無官爵。又¶
當子墓中生。唯宜嫡子。假有次子。法當早死。今檢宋書。高¶
祖長子。先被篡殺。次子義隆。享國多年。高祖又當祖祿下¶
生。法得嫡孫財祿。今檢宋書。其孫劉劭劉濬。並為篡逆。幾¶
失宗祧。祿命不驗五也。¶ 

** 敘葬書¶ 
:PROPERTIES:
:TITID: QTWTIT04381
:PERSID: QTWAUT0172
:END:

易曰。古之葬者。衣之以薪。不封不樹。喪期無數。後代聖人¶
易之以棺槨。蓋取諸大過。禮云。葬者藏也。欲人之不得見¶
<pb:KR4h0168_NKFB_0160-13b>
也。然孝經云。卜其宅兆。而安厝之。以其顧復事畢。長為感¶
慕之所。窀穸禮終。永作鬼神之宅。朝市變遷。豈得豫測於¶
將來。泉石交侵。不可逆知於地下。是以謀及龜筮。庶無後¶
難。斯乃備於慎終之禮。曾無吉凶之義。暨近代以來。加之¶
陰陽葬法。或選年月便利。或量墓田遠近。一事失所。禍及¶
生人。巫者利其貨賄。莫不擅加妨害。遂使葬書一術。乃有¶
百二十家。各說吉凶。拘而多忌。且天覆地載。乾坤之理備¶
焉。一剛一柔。消息之義詳矣。或成於晝夜之道。感於男女¶
之化。三光運於上。四時通於下。斯乃陰陽之大經。不可失¶ 
<pb:KR4h0168_NKFB_0160-14a>
之於斯須也。至於喪葬之吉凶。乃附此為妖妄。傳曰。王者¶
七日而殯。七月而葬。諸侯五日而殯。五月而葬。大夫經時¶
而葬。士及庶人逾月而巳。此則貴賤不同。禮亦異數。欲使¶
同盟同軌。赴弔有期。量事制宜。遂為常式。法既一定。不得¶
違之。故先期而葬。謂之不懷。後期而不葬。譏之怠禮。此則¶
葬有定期。不擇年月。其義一也。春秋又云。丁巳葬定公。雨¶
不克葬。至於戊午襄事。禮經善之。禮記云。卜葬先遠日者。¶
蓋選月終之日。所以避不懷也。今檢葬書。以巳亥之日。用¶
葬最凶。謹桉春秋之際。此日葬者凡有二十餘件。此則葬¶
<pb:KR4h0168_NKFB_0160-14b>
不擇日。其義二也。禮記又云。周尚赤。大事用日出。殷尚白。¶
大事用日中。夏尚黑。大事用昏時。鄭元注云。大事者何。謂¶
喪葬也。此則直取當代所尚。不擇時之早晚。春秋又云。鄭¶
卿子產及子太叔葬鄭簡公。於時司墓大夫室當葬路。若¶
壞其室。即日出而堋。不壞其室。即日中而堋。子產不欲壞¶
室。欲待日中。子太叔云。若至日中而堋。恐久勞諸侯大夫¶
來會葬者。然子產既云博物君子。太叔乃為諸侯之選。國¶
之大事。無過喪葬。必是義有吉凶。斯等豈得不用。今乃不¶
問時之得失。唯論人事可否。曾子問云。葬逢日蝕。舍於路¶ 
<pb:KR4h0168_NKFB_0160-15a>
左。待明而行。所以備非常也。若依葬書。多用乾艮二時。並¶
是近夜半。此則交與禮違。今檢禮傳。葬不擇時。其義三也。¶
葬書云。富貴官品。皆由安葬所致。年壽延促。亦由墳隴所¶
招。今按孝經云。立身行道。則揚名於後世。以顯父母。易曰。¶
聖人之大寶曰位。何以守位曰仁。是以日慎一日。則澤及¶
於無窮。苟德不建而人而無後。此則非論安葬吉凶。而論¶
福祚延促。臧孫有後於魯。不關葬得吉日。若敖絕祀於荊。¶
不由遷厝失所。此則安葬吉凶。不可信用。其義四也。今之¶
喪葬吉凶。皆依五姓便利。古之葬者。並在國都之北。兆域¶
<pb:KR4h0168_NKFB_0160-15b>
既有常所。何取姓墓之義。趙氏之葬。並在九原。漢之山陵。¶
散在諸處。上利下利。蔑爾不論。大墓小墓。其義安在。及其¶
子孫。富貴不絕。或與三代同風。或分六國而王。此則五姓¶
之義。大無稽古。吉凶之理。何從而生。其義五也。且人臣名¶
位。進退何常。亦有初賤而後貴。亦有始泰而終否。是以子¶
文三已令尹。展禽三黜士師。卜葬一定。更不回改。冡墓既¶
成。曾不革易。則何因名位。無時暫安。故知官爵宏之在人。¶
不由安葬所致。其義六也。野俗無識。皆信葬書。巫者誑其¶
吉凶。愚人因而徼倖。遂使擗踊之際。擇葬地而希官品。荼¶ 
<pb:KR4h0168_NKFB_0160-16a>
毒之秋。選葬時以規財祿。或云辰日不宜哭泣。遂莞爾而¶
受弔問。或云同屬忌於臨壙。乃吉服而不送其親。聖人設¶
教。豈其然也。葬書敗俗。一至於斯。其義七也。¶ 

* 王宏直¶ 
:PROPERTIES:
:PERSID: QTWAUT0173
:END:

宏直。雍州咸陽人。為漢王元昌友。徙荊王友。龍朔中卒。¶ 

** 諫漢王元昌畋獵書¶ 
:PROPERTIES:
:TITID: QTWTIT04382
:PERSID: QTWAUT0173
:END:

夫宗子維城之託者。所以固邦家之業也。大王功無任城¶
戰[:#AS-8864:⿺克寸]之效。行無河間樂善之譽。爵高五等。邑富千室。當思¶
答極施之洪慈。保無疆之永祚。其為計者。在乎修德。冠屨¶
<pb:KR4h0168_NKFB_0160-16b>
詩禮。畋獵史傳。覽古人成敗之所由。鑒既往存亡之異跡。¶
覆前戒後。居安慮危。奈何列騎齊驅。交橫壟畝。野有遊客。¶
巷無居人。貽眾庶之憂。逞一情之樂。從禽不息。實用寒心。¶ 

* 蔣儼¶ 
:PROPERTIES:
:PERSID: QTWAUT0174
:END:

儼。常州義興人。擢明經第。為左屯衞兵曹參軍。太宗朝再¶
遷殿中少監蒲州刺史。永徽二年為右衞大將軍。文明中¶
封義興縣子。以太子詹事致仕。垂拱三年卒。年七十八。中¶
宗立。以舊恩贈禮部尚書。¶ 

** 責田游巖書¶ 
:PROPERTIES:
:TITID: QTWTIT04383
:PERSID: QTWAUT0174
:END:

<pb:KR4h0168_NKFB_0160-17a>

足下負巢由之峻節。傲唐虞之聖主。養煙霞之逸氣。守林¶
壑之遯情。有年載矣。故能聲出區宇。名流四海。主上屈萬¶
乘之重。申三顧之榮。遇子以商山之客。待子以不臣之禮。¶
將以輔導儲貳。漸染芝蘭耳。皇太子春秋鼎盛。聖道未周。¶
拾遺補闕。臣子恒務。僕以不才。猶參庭諍。誠以素非德望。¶
位班卒伍。言以人廢。不蒙採掇。足下受調護之寄。是可言¶
之秋。唯唯而無一談。悠悠以卒年歲。向使不飡周粟。僕何¶
敢言。祿及親矣。以何酬塞。想為不達。謹書起予。¶ 
¶
<pb:KR4h0168_NKFB_0160-17b>

* 李乾祐¶ 
:PROPERTIES:
:PERSID: QTWAUT0175
:END:

乾祐。雍州長安人。貞觀初為殿中侍御史。歷治書侍御史。¶
永徽初擢御史大夫。出為邢魏滄三州刺史。入為司刑太¶
常伯。坐漏禁中語免官。¶ 

** 外屬不得通婚奏¶ 
:PROPERTIES:
:TITID: QTWTIT04384
:PERSID: QTWAUT0175
:END:

鄭州人鄭宣道。先聘少府監主簿李元義妹為婦。即宣道¶
堂姨。元義先雖執迷。許其婚媾。後以情禮不合。請與罷婚。¶
宣道經省陳訢。以法無此禁。判許成親。何則同堂姨甥。雖¶
則無服。既稱從母。何得為婚。又母與堂姨。本是大功之服。¶
大功之上。禮實同重。况九月為服。親亦至矣。子而不子。辱¶ 
<pb:KR4h0168_NKFB_0160-18a>
以為妻。名教所悲。人倫是棄。且堂姑堂姨。內外之族雖別。¶
而父黨母黨。骨肉之恩是同。愛敬本自天性。禽獸亦猶知¶
母。豈可令母之堂妹。降以為妻。從母之名。將何所寄。古人¶
正名遠別。後代違道任意。恐寖以成俗。然本屬無服。而尊¶
卑不可為婚者。非止一條。請付㣥官詳議。永為後法。¶ 

¶
