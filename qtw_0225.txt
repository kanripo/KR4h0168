#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0224-18a> 
#+PROPERTY: JUAN 0225
欽定全唐文卷二百二十五¶ 

<pb:NFKB_QTW_p0225-01a>
　張說(五)¶ 

** 為河內郡王武懿宗平冀州賊契丹等露布¶ 
:PROPERTIES:
:TITID: QTWTIT05248
:PERSID: QTWAUT0357
:END:

大總管右金吾衞大將軍兼檢校洛州長史河內郡王臣某。前軍總管行左衞翊府中郎將上柱國定陽郡開國公臣楊元基。行軍長史朝奉大夫守給事中護軍臣唐奉一。行軍司馬通議大夫行天官郎中臣鄭果等言。臣聞氛祲薄霄。戎狄謀夏。則武庫兵動。中國有弧矢之威。文昌將飛。邊城用金革之事。葢以式遏姦暴。大庇黎人。震蠻蕩夷。明罰耀武者也。伏惟天冊金輪聖神皇帝陛下仁覆有截。化被無外。皇圖未臣之黨。帝載不庭之俗。罔不衣被聲教。浸潤邕熙。望雲向風。密邇遐裔。而契丹凶醜。奴隸餘苗。非冒頓之榮族。異單于之貴種。徒以錯居遠郡。漸化平時。田牧混乎四甿。貿遷通於三市。戍人解甲。邊馬垂轡。禽獸飽而忘恩。蜂蠆養而恣毒。敢孤亭育。自絕生成。乃狼心干紀。鴟張竊發。虐我邊吏。覆我鎮軍。大殘於夷落。孤竹淪於荒虛。陛下震赫斯之怒。授決勝之符。天地合謀。鬼神助順。六狄舉國。百蠻整衆。運欃槍而埽除。從列缺而焚蕩。臣飲冰¶ 
<pb:NFKB_QTW_p0225-02a>
受斧。指日揚麾。雖謝河閒之學。竊慕任城之勇。誓將首冒鋒刃。躬先士卒。上假神兵之威。下定鬼方之罪。兇醜狂悖。素無大志。因乘便利。扇動姦回。去歲嘗師。疑一軍之盡化。今春輕敵。見三帥之不歸。蟻聚實繁。豺牙益厲。結山戎以西寇。連島夷而東入。臣乃廣開形勢。大振聲威。移告郡邑。金湯固守。傳檄諸軍。掎角相應。清邊道大總管建安郡王攸宜。仗鉞薊門。作鎮燕國。當要害之地。挫虎狼之㣥。高壘深溝。臥舊營而不動。山[:#AS-854F:●]雲鳥。陣死地而無疑。總管沙叱忠義王伯禮安道買等。兵臨易水。使接桑河。犀渠衝將士之冠。雕騎落將軍之箭。四面當敵。九拒乘城。御史大夫婁師德總管高再牟薛思行等。扞敵中山。折衝外侮。訓厲鷹揚之士。輯睦震驚之師。其餘部散校分。離綱別緒。兵車星布。巡太行而綴碣石。介馬雲羅。挾衡漳而連海浦。山川積雨。盡消邊騎之塵。草木長風。咸有王師之氣。清邊士馬。稍南驅而擁蹙。神兵甲卒。漸北逐以威臨。但合圍而持重。未輕挑而即戰。重以藩臣默啜。統率氈裘。控弦逾於萬騎。帶甲彌於千里。長驅松漠。掩集柳城。巢穴是空。胎卵皆覆。於時賊衆兵馬。屯逼幽州。聞其塞外之敗。懼有舟中之敵。勢¶ 
<pb:NFKB_QTW_p0225-03a>
力外窘。心腹內乖。建安郡王攸宜。蓄銳泉停。乘機電發。援桴作氣。則山岳動搖。書箭一飛。則酋渠相滅。兵纔接刃。元兇授首。舂喉蔽野。京觀起於中州。積甲成山。組練收於外府。雖本根斯拔。巳蕩滌於一隅。而餘蔓所滋。尚聯延於數郡。賊帥何阿小等。頑凶是極。屠儈為資。授其署置。肆行驅掠。幽陵之下。不知首惡之巳擒。兩河之閒。仍謂游魂之可恃。士女遭其逼脅。軍城被其屠陷。以殺戮為事。戶積虔劉之悲。以劫奪為心。家盈剝割之痛。鹿城縣令李懷璧。衣冠貴冑。令長崇班。背我朝恩。歸城敵寇。潛修甲杖。輸以利器之資。見委兵權。當其上將之任。蠢茲狂亂。暫同燎火。言事翦除。方申沃雪。臣乃盛兵邢趙。塞井陘之隘。命虎賁之將。遏其衝突之鋒。長史唐奉一。馳使洛魏。據阿曹之津。縱羽林之雄。挫其侵軼之勢。臣又遣前軍總管忠武將軍行左衞翊府中郎將上柱國定陽郡開國公楊元基。押飛騎營中郎將李鐸。子總管雲麾將軍行玉鈐衞翊府中郎將康國公阿史那毗伽。子總管冠軍大將軍行左玉鈐衞翊府中郎將宋撥延。子總管冠軍大將軍行左金吾衞翊府郎將回鶻果別勅行人雲麾將軍康戡誕。子總管定遠將軍¶ 
<pb:NFKB_QTW_p0225-04a>
左威衞長李當義。壯武將軍何義本。子總管忠武將軍何利深。子總管壯武將軍俱羅罹淮。宣威將軍行左玉鈐衞翊府郎將蘇達俟斤度施。子總管定王府典軍成善威。子總管押飛騎定遠將軍平原府左果毅長上穆仙童。子總管劉尚珪。子總管渭州府左果毅鹿思讓。押飛騎左玉鈐衞隊正長上賈楚珪。左鷹揚衞長上花匡鼎。押飛騎李言忠。押飛騎沮忠。揚鎮副張元孜。押飛騎康景休。押飛騎左監門衞司戈竇九臯。別奏右武威衞長上楊仁爽。左武威衞長上楊裔。原州崇岡鎮副康戌子。右監門衞長上傅阿毛。左監門衞長史殷承範。右衞長上王仁奬。右衞執㦸嚴宏炎。右金吾衞羅元讓。潭州花石戍主蘇元暉。前右武威衞長鄭嘉祥。左衞司戈鄭彥湊。媯州威寧戍主崔思暕。押步兵子總管左玉鈐衞長上張中儼。別奏首領蘇農婆羅。三品子首領宋義本。別奏游擊將軍左玉鈐衞宿衞歌咄施注比。別奏鄭思疾。左衞潞州府果毅員外置同正阿史皎。子總管王城府檢校果毅任宏誓。別奏檢校虞侯任處寂。別奏裴光嗣等徇其東北。又遣子總管游擊將軍玉鈐左司階伏羌縣開國男李宏顏。子總管邢州司戶參軍飛¶ 
<pb:NFKB_QTW_p0225-05a>
烏縣開國男常元楷。子總管原州廣牧領將軍元寂。子總管右武衞員外置同正武元禮。子總管前潞州參軍武其。別勅行人張景。扶州刺史舊鎮副崔敬一。右武衞中郎將阿史德。奉職右鷹威衞將軍業溫啜剌俟斤。右豹韜衞柔遠府長史上果毅吐火羅決斯。右金吾衞果毅執失守直。右鷹揚郎將員外置同正阿所[:#AS-8FD1:⿰冄⻏]。左玉鈐衞長上借緋金元濟。東天竺國王子僧伽杖摩。右鷹揚衞郎將僕固郡骨支。左金吾衞郎將阿康地具。右武威衞郎將東河察使左豹韜衞高城府長上果毅阿史德。伏麾支右玉鈐衞郎將路驢駒。左金吾衞長上阿史德伏麾支。右玉鈐衞郎將路欲谷。遊擊將軍葛羅枝延。遊擊將軍契苾木昆。折衝都尉車鼻施俟斤。虔州猶口鎮副白善德。晉州仁壽府果毅侯義威。子總管左武威衞侯神城府果毅杜元隱。押後隊長上李德峻。天官常選王暠常彥緯。押千騎三交戍董元景。河州安喬戍主王才龕。別奏康元寂。押千騎隊楊待封。前冀州堂陽縣丞溫待禮。別勅行人白君[:#AS-9855:●]等略其西南。或折衝其前。或乘躡其後。整貔貅之佐。奮猛毅之倫。長㦸林迴。高旗雲橈。賊黨晷窮漏急。命窄途殫。執無全之心。投必¶ 
<pb:NFKB_QTW_p0225-06a>
死之計。以今月一日。何阿小等帥不悛之旅。擁脅從之衆。結聚數萬。抗拒官軍。自寅及午。前後九陣。元基等並鋒鏑爭先。戈鋋遞躍。抗足而跐。鮮卑之血塗地。攘臂而扔。烏丸之首積野。摧同冰陷。裂若山焚。窮其子遺。無復噍類。斬獲逆賊冀州三品大總管何阿小。逆賊河北道招慰大使冀州刺史馬行慰。逆賊冀州道副大總管楊奉節。逆賊冀州長史王宏允。逆賊總管劉伏念。逆賊十二衞大將軍見任鹿城縣令李懷璧。逆賊信都縣令楊志寂。總管胡六郎。逆賊總管王知先。逆賊帥馬明誓。逆賊三品總管姬目等魁首巨蠹三百餘人。所有戎馬憑陵殘毀之地。臣皆宣布制旨。撫集其人。咸懷聖恩。俱得復業。㣥凶既定。冀方砥平。二載逋誅。一朝泯滅。數州愁毒。俄然清弭。舞溢河冀。歌達塞垣。截風浪以息滄溟。廓氛埃而清白日。郤縠何力。敢推㣥帥之勞。叔向有言。實在明君之德。臣憑藉睿略。忝當戎政。神機密運。不待橫草之功。天贊冥符。恭承破竹之勢。伏惟廟勝。速奉朝歡。抃舞之情。倍萬恒品。不勝慶快之至。謹遣傔人天官常選李佑別奏左衞長上校尉張德俊奉露布以聞。其軍資器械。別簿條上。謹言。¶ 

<pb:NFKB_QTW_p0225-07a>

** 大唐西域記序¶ 
:PROPERTIES:
:TITID: QTWTIT05249
:PERSID: QTWAUT0357
:END:

若夫玉毫流照。甘露灑於大千。金鏡揚輝。薰風被於有截。故知示現三界。粵稱天下之尊。光宅四表。式標域中之大。是以慧日淪影。像化之跡東歸。帝猷宏闡。大章之步西極。有慈恩道場三藏法師。諱元奘。俗姓陳氏。其先潁川人也。帝軒提象。控華渚而開源。大舜賓門。基歷山而聳搆。三恪照於姬載。六竒光於漢祀。書奏而承朗月。遊道而聚德星。縱壑駢鱗。培風齊翼。世濟之美。鬱為景冑。法師藉慶誕生。含和降德。結根深而[:#AS-9659:⿱艹侻]茂。道源浚而靈長。竒開之歲。霞軒月舉。聚沙之年。蘭薰桂馥。洎乎成立。藝殫墳素。九臯載響。五府交辟。以夫早悟真假。夙照慈慧。鏡真筌而延佇。顧生涯而永息。而朱紱紫纓。誠有界之徽網。寶車丹枕。實出世之津途。由是擯落塵滓。言歸閑曠。令兄長寂法師。釋門之棟幹者也。擅龍象於身世。挺鶖鷺於當年。朝野挹其風猷。中外羨其聲采。既而情深友愛。道穆天倫。法師服勤請益。分陰靡棄。業光上首。擢秀檀林。德契中庸。騰芬蘭室。抗策平道。包九部而吞夢。鼓枻元津。俯四韋而小魯。自茲徧遊談肆。載移涼燠。功既成矣。能亦畢矣。至於泰初日月。燭耀¶ 
<pb:NFKB_QTW_p0225-08a>
靈臺。子雲鞶帨。發揮神府。於是金文暫啟。佇秋駕而雲趨。玉柄纔撝。披霧市而波屬。若會斵輪之旨。猶知拜瑟之微。以瀉瓶之多聞。泛虛舟而獨遠。廼於轘轅之地。先摧鍱腹之誇。井絡之鄉。遽表浮杯之異。遠邇宗挹。為之語曰。昔聞荀氏八龍。今見陳門雙驥。汝潁多竒士。誠哉此言。法師自幼迄長。遊刃元籍。名流先達。部執交馳。趨末忘本。摭華捐實。遂有南北異學。是非紛糾。永言於此。良用憮然。或恐傳譯踳駮。未能筌究。欲窮香象之文。將罄龍宮之目。以絕倫之德。屬會昌之期。杖錫拂衣。第如遐境。於是背元灞而延望。指葱山而矯跡。川陸[:#AS-92F9:⿰帛⿱丿糸]長。備嘗艱險。陋博望之非遠。嗤法顯之為局。遊踐之處。畢究方言。鐫求幽賾。妙窮津會。於是詞發雌黃。飛英天竺。文傳貝葉。聿歸震旦。太宗文皇帝金輪纂御。寶位居尊。載佇風徽。召見青蒲之上。廼眷通識。前膝黃屋之閒。手詔綢繆。中使繼路。俯摛睿思。乃製三藏聖教序。凡七百八十言。今上昔在春闈。裁述聖記。凡五百七十九言。啟元妙之津。書揄揚之旨。葢非道映雞林。譽光鷲嶽。豈能緬降神藻。以旌時秀。奉詔翻譯梵本凡六百五十七部。具覽遐方異俗。絕壤殊風。土著之宜。人備之序。正¶ 
<pb:NFKB_QTW_p0225-09a>
朔所暨。聲教所覃。著大唐西域記。勒成一十二卷。編錄典奧。綜覈明審。立言不朽。其在茲焉。¶ 

** 大衍歷序¶ 
:PROPERTIES:
:TITID: QTWTIT05250
:PERSID: QTWAUT0357
:END:

特進集賢院學士修國史上柱國燕國公臣說言。歷者。先王以明時授人。敬天育物者也。辰極恒居。斗運不息。晦朔相推而變月。寒暑往來而成歲。日月右進。周天之度啟。星辰左旋。正時之氣合。積餘分而置閏。配甲子而設蔀。鳳鳥為司。疇人受職。分分而加之者。百鈞必過。毫毫而減之者。千里必差。何則。古法存而其人異也。不有大聖。孰能起之。伏惟開元神武皇帝陛下欽崇天道。慎徽月令。受命再新。改制創歷。十有三祀。詔沙門一行。上本軒頊夏殷周魯五王一侯之遺式。下集太初至於麟德二十三家之衆議。比其異同。課其疎密。或前疑而後定。或始會而終乖。振古未探之象。必發揮於神筭。大鈞不測之氣。盡覼縷於天聰。廼更審日晷之短長。度星閒之廣狹。繩九道之朓朒。糾五精之進退。參大衍天地之數。綜八卦六爻之序。一轍於文王也。覈春秋交蝕之辰。研九疇五紀之奧。同符於孔子也。杼軸萬象。優遊四載。奏章朝竟。一公夕落。臣說奉詔金門。成¶ 
<pb:NFKB_QTW_p0225-10a>
書冊府。先有理歷陳景。善筭趙昇。首尾參元之言。接承轉籌之意。因而緝合編次。勒成一部。名曰開元大衍歷。經七章一卷。長歷三卷。歷議十卷。立成法十二卷。天竺九執歷一卷。古今歷書二十四卷。略例奏章一卷。凡五十二卷。所以貫三才。周萬物。窮數術。先鬼神。稱制曰者。即聖人顧訪之旨。標謹按者。是歷家進對之辭。非軒后至聖。不啟履端之業。非容成詣極。不就歸餘之經。據其圖也。七政之天心不遠。守其術也。千歲之日月可知。葢中黃之寶符。太紫之神器者也。謹以十六年八月端五。赤光照室之夜。皇雄成紀之辰。當一元之出符。獻萬壽之新歷。伏望藏之書殿。錄於紀言。掌之太史。頒於司歷。制曰可。¶ 

** 石刻般若心經序¶ 
:PROPERTIES:
:TITID: QTWTIT05251
:PERSID: QTWAUT0357
:END:

萬行起於心。心人之主。三乘歸於一。一法之宗。知心無所得是真得。見一無不通是元通。如來說五蘊皆空。人本空也。如來說諸法空相。法亦空也。知法照空。見空舍法。二者知見。復非空耶。是故定與慧俱。空法中立。入此門者為明門。行此路者為超路。非夫行深般若者。其孰能證於此乎。祕書少監駙馬都尉滎陽鄭萬鈞。深藝之士也。學有傳癖。¶ 

<pb:NFKB_QTW_p0225-11a>

書成草聖。廼揮灑手翰。鐫刻心經。樹聖善之寶坊。啟未來之華葉。佛以無依相而說。法本不生。我以無得心而傳。今則無滅。道存文字。意齊天壤。國老張說。聞而嘉焉。讚揚佛事。題之樂石。¶ 

** 季春下旬詔宴薛王山池序¶ 
:PROPERTIES:
:TITID: QTWTIT05252
:PERSID: QTWAUT0357
:END:

有生之性萬殊。無方之盛一節。陽和而動植暢。春滿而臯壤悅。后皇所以發時令。布新慶。二南邁周召之風。百辟形金石之詠者也。碧流日暖。南山雪殘。首獻歲之浹辰。尾暮春之提日。帝京形勝。借上林而入遊。戚里池臺。就修竹而開宴。泉賙御府。味給天廚。仙倡侑樂。中貴督酒。太平佳事。前史未書。大矣哉。一德日新。九功惟敘。運璿樞而均四氣。握金鏡而靜萬方。堯舜湯文。不違顏於咫尺。夔龍伊呂。共接武於朝廷。不可見而見焉。不可聞而聞焉。豈深思勝殘去殺。累百年之至仁。推歷按圖。啟千齡之昌運。河清難得。人代幾何。擊壤之歡。良有以也。此則青門上路。朱邸平臺。城煙屢起而泊山。野風時來而過水。春將悵別。愛落花之灑途。夏如欣會。玩峯雲之映沼。爾其列筵授几。分曹設幕。艇送江鳬。舩迎海鶴。魚龍丸劍。曼延揮霍。鸞鳳鳴。簫鼓作。¶ 

<pb:NFKB_QTW_p0225-12a>

申錫逾於百甕。慈心出於三爵。炮炙熏林塘。醪醴厭邱壑。抃急管於無筭。醉湛恩以取樂。㣥公賦詩。俾僕題序。長卿消渴。覺含毫之轉遲。子雲壯夫。見雕蟲之都廢。敢憚鄙詞之訥澀。恐貽盛集之蕪穢云爾。¶ 

** 南省就竇尚書山亭尋花柳宴序¶ 
:PROPERTIES:
:TITID: QTWTIT05253
:PERSID: QTWAUT0357
:END:

尋花柳者。上賜㣥臣之宴也。大哉春氣。同夫聖心。無物不榮。有情咸達。況乃五教敷洽。萬邦懷和。尉警而莫犯。刑法存而不用。歷觀近古。此遇良難。諸公入金門。侍瑤殿。窈窕雲閣。葳蕤華館。不亦泰乎。然王事靡盬。夙夜在公。接良會於愷澤。散煩襟於清曠。不亦優乎。爾其嘉賓爰集。勝賞斯備。召絲竹於伶官。借池亭於貴里。雕俎在席。金羈駐門。遠山片雲。隔層城而助興。繁鶯芳樹。遶高臺而共樂。旨酒未缺。芳塘半陰。盍陳既醉之詩。以永太平之日。¶ 

** 會諸友詩序¶ 
:PROPERTIES:
:TITID: QTWTIT05254
:PERSID: QTWAUT0357
:END:

谷子者。昔與說聯務蓬山。出入三載。事志相得。情深友于。尋屬吾人秩遷。迫吏畿劇。愛而不見。春也再華。今說復謝書坊。補他職。窮猨之意。不擇儒林。喜且把袂舊筵。解帶餘日。臥玩文墨。笑談平生。茲歡豈多。後面方永。沈沈春雨。人¶ 
<pb:NFKB_QTW_p0225-13a>
亦淹留。¶ 

** 送工部尚書弟赴定州詩序¶ 
:PROPERTIES:
:TITID: QTWTIT05255
:PERSID: QTWAUT0357
:END:

宵旰。天子送冬卿之詩也。河朔愆歲。恒陽俟牧。借威六官。導俗千里。俾乎列城遷仰止之化。鄰境蒙波及之澤。不然者。豈一小郡而勞大賢哉。尚書河東侯。朝廷之舊宰也。操法度於掌握。運陶鈞於方寸。是將敷皇惠。寒谷挾纊而知暄。暢君恩。疲人飲德而自飽。蘇其槁瘁。樂我陽和。亢宗殿國。亦望於此。於時春帶餘寒。野銜殘雪。太官重味。御酒百壺。供帳臨岐。假絲竹以留宴。傾城出餞。會文章以寵行。三台厚常寮之意。八座深聯事之矚。既而離人遽起。班馬爭嘶。尋太行之連山。想邯鄲之長陌。雖仰瞻鴻鴈。來往易於前期。而相對桑榆。遲暮難於遠別。送歸之地。歡悵如何。應制華篇。凡若干首。騫翔鸞鳳。欲掛千金之木。糾合蛟龍。附藏㣥玉之府。置之懷袖。以慰遐心云爾。¶ 

** 送田郎中從魏大夫北征篇序¶ 
:PROPERTIES:
:TITID: QTWTIT05256
:PERSID: QTWAUT0357
:END:

夫王者。所以威四海。攘六夷。雖在德與兵。亦曰有數焉爾。歲纏奮若。月交臯且。皇帝有天下之十二載也。金精東上。雄漢國之兵形。天道南來。告胡庭之運盡。帝曰亞。爾倅朔¶ 
<pb:NFKB_QTW_p0225-14a>
方。文廟授鉞。御閑錫馬。太卜禎辰。乘輿餞宴。臨長樂而推轂。頓近郊而誓旅。總部曲。統五羌。署將士。校侯王。班律事。功列而後動。於時大雨洗兵。長風憤角。雷輜轂野而千里。霜㦸林森而萬隊。左翊碣石。右角臨洮。鐵騎連光。金鼓接氣。秉旌旗。掃朔漠。縱熊羆。獵葦澤。故將堙龍海。夷鷹關。郡高闕。縣盧山。碣陰陵以築觀。醢單于以享士。東震浴日。西盪弱水。立不世之奇功。報舊年之宿恥巳矣。以衆有素飽之怒。將有必取之謀。如田生耀武炳文。運籌入幕。平戎之業。不再舉矣。於是南宮舍郎。東觀墨客。朋修合俎。載酒同筵。攄憤作歌。臨途贈劍。勉哉夫子。尚桓桓焉。¶ 

** 和戎篇送桓侍郎序¶ 
:PROPERTIES:
:TITID: QTWTIT05257
:PERSID: QTWAUT0357
:END:

和戎。送桓侯之詩。長安三年。吐蕃乞附。中國有聖。殊俗向風。納虎豹之文。修葡萄之貢。憬平分六狄之種類。包九羌之山谷。前代䍐羈。歷年多梗。至仁深感。今也來王。鳳閣舍人攝鸞臺侍郎桓。言重一國。妙結成之選。志澄四方。俞即敘之征。季春令日。張旃首路。置酒中省。歡言少留。同列穆乎匪他。舊寮嬰其相應。夫廣覆如天。博容如地。德流膏雨。懷洽異類。順乎太和。以樂生遂性者。聖主之用心也。罷甲¶ 
<pb:NFKB_QTW_p0225-15a>
兵。坦疆埸。厚忠信。親蠻貊。臻夫無事。以繼好息人者。國家之急務也。遇非常之時。決希代之策。金幣以將命。歌鍾以報勳。驅戎心於彀中。一王化於海外。此亦使臣之盛業。是一行也。有三美焉。凡所賦詩。以存大雅云爾。¶ 

** 鄴公園池餞韋侍郎神都留守序¶ 
:PROPERTIES:
:TITID: QTWTIT05258
:PERSID: QTWAUT0357
:END:

夫良才出乎休運。大任歸乎令德。四海既安。乃注意於賢相。兩都分正。實具瞻乎師尹。鸞臺侍郎兼左庶子韋公。國之楨幹。人之表儀。矜嚴有叔子之容。持重得楊公之望。門通禁省。當朝稱累代之名。管綜諸闈。帖職盡一時之美。頃以五星東聚。八月西巡。武王既入於鎬京。君陳當往於洛邑。中日晷之盈縮。均天宇之會同。清廟明堂。政理之本也。太倉武庫。兵食之原也。機務所總。半天下之軍國。聽訟實繁。連海隅之郡縣。恩有密而處遠。事有疎而授親。腹心遐寄。惟賢是屬。歲臨單閼。月在長嬴。同蕭何之居守。當陰識之留鎮。北闕拜辭。西堂宴餞。大君垂藻。承月露之光榮。元良賜服。被星海之耀潤。執事以同列之好。載壺酒而送行。鄴公以彌甥之禮。掃郊園而留別。此地有離洲別嶼。竹館荷亭。曲沼環合而連注。叢山相望而閒起。幽隱長寂。蕭條¶ 
<pb:NFKB_QTW_p0225-16a>
遠風。通終南之雲氣。下昆明之水鳥。爾其駐馬青林。肆筵碧岸。清管四發。坐客增悲。高臺一望。遊人忘返。韋公方祗率嘉命。保釐成周。樹之風聲。流我王澤。然而臨觴不樂。首路遲遲。瑣闈夕拜。戀未央之宮闕。錦服晝遊。懷杜陵之桑梓。層城日下。高葢雲飛。天子賦詩。巳載寵行之史。㣥公盛集。須傳出宿之文。凡若干首。合成一卷。陸生何幸。暫遊朝宰之班。商也斐然。輕述國風之序云爾。¶ 

** 送嚴少府赴萬安詩序¶ 
:PROPERTIES:
:TITID: QTWTIT05259
:PERSID: QTWAUT0357
:END:

時哉天啟元聖。山輸股肱。飛鶴銜書。幽求鬼谷之路。潛龜載籙。振奮明庭之下。禮靡淑而不優。遯無遐而不至。三蜀嚴子。西南之選也。登英江漢。冑德沈宜。志量夷雅。情幾深祕。煥乎炳淩雲之才。襃然光大風之舉。敷陳青。茂三道而登科。名聞赤墀。拜一命而干吏。蜀門勝地。邑雄左[:#AS-92F9:⿰帛⿱丿糸]。岷山故鄉。人榮衣錦。既而飲冰從政。選日戒途。方將越碧巒之衆難。阻綠江之多險。顧瞻周道。載懷京邑。綺筵臨路而告別。朱葢傾城而出餞。衣冠成市。翰墨為林。增樂府於蜀道。嗣文集於金谷。是日孟冬十月。朔風四起。高天清迥。孤雲不飛。長衢蒼茫。寒木無影。之子於邁。跂予望之。豈云路¶ 
<pb:NFKB_QTW_p0225-17a>
遠。交有鳴鶴之義。無以位卑。士有勤人之道。贈言凡什。錄為一卷。¶ 

** 送毛明府詩序¶ 
:PROPERTIES:
:TITID: QTWTIT05260
:PERSID: QTWAUT0357
:END:

昔之謂良宰者。講道議行。訓俗式人。出自郎官。遷登郡守。不以才限流品。位遷寵賂。聖歷之際。任賢稽古。毛明府執德不回。發言無擇。雍容文雅。罷曲江之曳裾。樽酒絃歌。即平鄉之製錦。甲朝辭洛。宴別嘉賓。孟夏涉河。路踐芳草。眷彼燕趙。頃罹戎寇。金革毒三北之師。杼軸醜二東之賦。毛公將勝苛居。止濁徐清。不下堂而為理。有入境而先歎。朋知坐閒。弦望何時。益賦金谷之詩。遠送邯鄲之陌。愛而不見。同夫樹萱。¶ 

** 送張先生還姑射山序¶ 
:PROPERTIES:
:TITID: QTWTIT05261
:PERSID: QTWAUT0357
:END:

姑射之嶄巖兮。曲有龍[:#AS-854F:●]於其中。迹不違喧。朅來朝市之遊。心不忘寂。復歸林壑之幽。帝城為別。臨御溝之潺湲。青山可望。嘉白雲之徘徊。亦有詠歌式(闕)¶ 

** 唐昭容上官氏文集序¶ 
:PROPERTIES:
:TITID: QTWTIT05262
:PERSID: QTWAUT0357
:END:

臣聞七聲無主。律呂綜其和。五綵無章。黼黻交其麗。是知氣有壹鬱。非巧辭莫之通。形有萬變。非工文莫之寫。先王¶ 
<pb:NFKB_QTW_p0225-18a>
以是經天地。究人神。闡寂寞。鑑幽昧。文之辭義大矣哉。上官昭容者。故中書侍郎儀之孫也。明淑挺生。才華絕代。敏識聰聽。探微鏡理。開卷海納。宛若前聞。搖筆雲飛。咸同宿搆。初沛國夫人之方娠也。夢巨人俾之大秤。曰以是秤量天下。既而昭容生。彌月。夫人弄之曰。秤量天下。豈在子乎。孩遂啞啞應之曰是。生而能言。葢為靈也。越在襁褓。入於掖庭。天實啟之。故毀家而資國。運將興也。故成德而受任。自則天久視之後。中宗景龍之際。十數年閒。六合清謐。內峻圖書之府。外闢修文之館。搜英獵俊。野無遺才。右職以精學為先。大臣以無文為恥。每豫遊宮觀。行幸河山。白雲起而帝歌。翠華飛而臣賦。雅頌之盛。與三代同風。豈惟聖后之好文。亦云奧主之協讚者也。古者有女史記功書過。復有女尚書決事。容閤昭宮。兩朝專美。一日萬機。顧問不遺。應接如響。雖漢稱班媛。晉譽左嬪。文章之道不殊。輔佐之功則異。迹祕九天之上。身沒重泉之下。嘉猷令範。代䍐得聞。庶姬後學。嗚呼何仰。然則大君據四海之圖。懸百靈之命。喜則九圍挾纊。怒則千里流血。靜則黔黎乂安。動則蒼甿罷弊。入耳之語。諒其難乎。貴而勢大者疑。賤而禮絕¶ 
<pb:NFKB_QTW_p0225-19a>
者隔。近而言輕者忽。遠而意忠者忤。惟窈窕柔曼。誘掖善心。忘味九德之衢。傾情六藝之圃。故登崑巡海之意寢。翦胡刈越之威息。璿臺珍服之態消。從禽嗜樂之端廢。獨使溫柔之教。漸於生人。風雅之聲。流於來葉。非夫元黃毓粹。貞明助思。衆妙扶識。㣥靈挾志。誕異人之寶。授興王之瑞。其孰能臻斯懿乎。鎮國太平公主。道高帝妹。才重天人。昔嘗共遊東壁。同宴北渚。倏來忽往。物在人亡。憫雕琯之殘言。悲素扇之空曲。上聞天子。求椒掖之故事。有命史臣。敘蘭臺之新集。凡若干卷。列之如左。¶ 

** 洛州張司馬集序¶ 
:PROPERTIES:
:TITID: QTWTIT05263
:PERSID: QTWAUT0357
:END:

夫言者志之所之。文者物之相雜。然則心不可蘊。故發揮以形容。辭不可陋。故錯綜以潤色。萬象鼓舞。入有名之地。五音繁雜。出無聲之境。非窮神體妙。其孰能與於此乎。洛州司馬張公。名希元。中山人也。族高辰象。氣壯河山。神作銅鈎。天開金印。孝友內植。禮樂外滋。勵行閨庭。鄉人謂之曾子。飛名都邑。諸儒號曰聖童。下帷覃思。穿牆嗜古。蓬山芸觀之書。㣥玉懸金之記。魯宮藏篆。汲冢遺編。無不日覽萬言。暗識三篋。博學吞九流之要。處盈若虛。雄辯敵四海¶ 
<pb:NFKB_QTW_p0225-20a>
之鋒。退藏於密。漢王問策。知帝者之師。楚子聞名。實諸侯之選。故得雄飛白。鷹揚丹筆。卷襜帷於天郡。設鈎距於皇都。若乃抗埋輪之章。執驚馬之議。旌賢有通德之教。疾惡存署背之文。繼軌前途。遇物成興。理關刑政。咸歸故事之臺。義涉箴規。盡入名臣之奏。加以許與氣類。交游豪傑。仕遘夷險。身更否泰。昔嘗攝戎幽易。謫居邛巂。亭臯漫漫。興去國之悲。旗鼓洶洶。助從軍之樂。時復江鸎遷樹。隴鴈出雲。夢上京之臺沼。想故山之風月。發言而宮商應。搖筆而綺繡飛。逸勢標起。竒情新拔。靈仙變化。星漢昭回。感激精微。混韶武於金奏。天然壯麗。綷雲霞於玉樓。當代名流。翕然崇尚。自大夫之頌成室。太史之賦京都。魏則十龍儒雅。晉則三陽藻綴。朝分南北。運迄周隋。文人才子。重世閒出。豈止柟榴體物。陳琳得以示人。鷦鷯寄辭。阮籍稱其王佐。故以開國籍。鱗次乎史傳之首。入文塲。羽儀乎天下之半。公增繁榮葉。桂林之一枝。彌廣源流。荊江之九派。宗門多士。斯為盛與。且如承家舊德之基。賓王歷官之序。玉琯銅渾之數。黃公元女之符。落猿殪兕之巧。顧鵲迴鸞之妙。詳諸別傳。可略言焉。某室邇蘭芬。族聯棣萼。荷千里之嘉¶ 
<pb:NFKB_QTW_p0225-21a>
奬。接四友之良游。謹撰令引。式題前集。七子賦詩。期取類於鄭志。一家垂範。庶齊衡於孔藂。來日新文。請諸君子。起儀鳳之後。迄景龍以前。凡若干卷。列之如目。¶ 

** 孔補闕集序¶ 
:PROPERTIES:
:TITID: QTWTIT05264
:PERSID: QTWAUT0357
:END:

唐會稽孔季翊。字季和。識真之士也。弱冠制舉。授校書郎。轉國子主簿。年三十一。卒於左補闕。祖紹安。中書舍人。考楨。絳州刺史。季和清規素業。有奕代之訓。依仁遊藝。其聖者之後。永昌之始。接跡書坊。有廣漢陳子昂。鉅鹿魏知古。高陽許望。信都杜澄。昌樂谷倚。廣陵馬懷素。東萊王無競。河南元希聲。臨淄李伯魚。譙國桓彥範。僉謂季和神清韻遠。析理探微。衞叔寶之比也。嗚呼。人斯云亡。世閱多故。十年之外。零落將盡。而後來者皆首華金。步鳴玉。負璽丹地。揮毫紫宸。何嘗不拜職之日。歎在劉王喬。臨壇之時。恨無謝益壽者矣。頃見許州之子。風裁可觀。潘子之門有尼。夏侯之學傳建。集作者五卷以示子。稱從弟四人。皆良器。愴相如之遺草。幸公業之不亡。因敘曩意。存之篇首云爾。¶ 

