#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0773-26a> 
#+PROPERTY: JUAN 0774
欽定全唐文卷七百七十四¶ 

<pb:NFKB_QTW_p0774-01a>
　李商隱(四)¶ 

** 為滎陽公上僕射崔相公狀¶ 
:PROPERTIES:
:TITID: QTWTIT15620
:PERSID: QTWAUT1972
:END:

伏見除書。伏承新命。相公廟鼎調味。戎麾著功。佩印來歸。執圭入覲。朱暉黃髮。尹勳清操。想名氏而疑古。儼風容而在今。固合重處化源。再毗昌運。而道唯養退。志在遠權。慮不節以成嗟。恐知進而無亢。飡餔典訓。寢興雋賢。堅拒注懷。退守師長。然竊惟故實。式見優崇。胡廣五遷。方膺此寵。荀覬四讓。始受今榮。皆名絕品流。事高銓攝。伏想當仁有裕。得請為娛。從容於鳳池雞樹之間。焜耀以蒼玉皁襜之飾。雅稱鎮物。孤風動人。凡在含靈。孰不仰止。某早承重顧。今守遐方。唯嘆覊留。莫伸抃賀。望蘭臺之秘邃。天上人間。附桂水之平生。一日千里。攀戀之至。無任下情。伏惟俯賜恩察。¶ 

** 為滎陽公上僕射崔相公狀¶ 
:PROPERTIES:
:TITID: QTWTIT15621
:PERSID: QTWAUT1972
:END:

某以今月九日到任上訖。疆分楚越。民雜華夷。殫獷俗巫風。帶三居五宅。頒條之寄。稱職為難。伏幸過潭州日。得與輿人詠我台座。聞寇恂之理行。窺樊仲之官司。誓欲披拂¶ 
<pb:NFKB_QTW_p0774-02a>
仁風。禱祈膏雨。麤師遺愛。俯惠疲甿。伏料清光。必亮丹款。至於酌泉投香之戒。飲冰食蘖之規。實惟素誠。敢有貳事。伏惟特賜恩察。¶ 

** 為滎陽公上史館白相公狀¶ 
:PROPERTIES:
:TITID: QTWTIT15622
:PERSID: QTWAUT1972
:END:

某行役以今月二十八日達潭州訖。輕帆直渡。長檝橫飛。仰承金鉉之恩輝。幸免石郵之留滯。但以素無勳效。謬奉寵榮。俯憂攬轡之時。有辱洪鑪之賜。然亦欲簡惠以臨雜俗。誠明以待遠人。稟王符麴豉之規。略王霸米鹽之政。使疲羸措手。頑梗革心。伏見恩制。伏承相公因緣新座。懇讓兼榮。仰讀綸言。實光鼎味。凡在生植。孰不歡呼。昔齊氏主盟。亦分三鼓。晉人興讓。遂立五軍。彼皆列國之僚。尚煥素臣之史。豈若相公顯夫睿哲。克致昇平。當注意於作相之時。盡同心於官僚之事。况典冊之任。古今所難。繫百代之觀瞻。垂一王之楷法。固在專修凡例。謹授諸儒。則獸殿刪儀。瀛洲集論。校其輕重。良有等夷。將令能業其官。必在各司其局。某早蒙榮顧。遙奉休聲。徒勤仗節之心。未有望塵之路。抃賀之外。結戀伏增。¶ 

** 為滎陽公上史館白相公狀¶ 
:PROPERTIES:
:TITID: QTWTIT15623
:PERSID: QTWAUT1972
:END:

<pb:NFKB_QTW_p0774-03a>

不審自經哀苦。尊體如何。王丞相之還臺。不無深感。潘黃門之歸路。諒有餘悲。然訪以元言。推之大觀。苟陶埏於莊惠。豈蒂芥於彭殤。伏惟上答皇私。下裁沈痛。俯安寢膳。以定樞機。不以鍾情。或虧常理。東門吳向無之說。則近傷慈。魏陽元自損之言。實存深旨。某早承恩矚。方此辭離。憂望之誠。頃刻無喻。伏惟俯收卑款。以慰遐藩。下情云云。¶ 

** 為滎陽公上史館白相公狀¶ 
:PROPERTIES:
:TITID: QTWTIT15624
:PERSID: QTWAUT1972
:END:

以今月九日到任上訖。地當嶺首。封接蠻陬。猿飲鳥言。罕䂓政令。銀簪銅鏑。本主覊縻。實憂下才。無以布政。唯當推誠慮物。潔已臨人。畏楊震之四知。從士伯之三務。所冀麤攀方國。無失賦輿。然後宣布朝經。闡揚廟算。設學舍媒官之令。峻頑人罷女之科。仰奉恩知。敢同荒墮。伏惟特賜恩察。¶ 

** 為滎陽公上門下李相公狀¶ 
:PROPERTIES:
:TITID: QTWTIT15625
:PERSID: QTWAUT1972
:END:

某行李今月二十八日已達潭州訖。某曾無材術。謬忝恩榮。雖曰小藩。且兼雜俗。慮物斯至。撫躬不任。昨者迎迓之初。麤停浮費。至止之後。務扇仁風。苟或滿假為心。墮偷在念。豈為顯責。當逭幽誅。伏計亦賜信察。南郡旬時。方集水¶ 
<pb:NFKB_QTW_p0774-04a>
潦。重湖吞吐。實亞滄溟。未濟之間。臨深是懼。及揚帆鼓枻。則浪靜風和。不吟行路之難。乃仗濟川之便。儻聞見之下。指教所存。苟可輕其悔尢。敢不聳於諮稟。伏惟特賜留念。¶ 

** 為滎陽公上門下李相公狀¶ 
:PROPERTIES:
:TITID: QTWTIT15626
:PERSID: QTWAUT1972
:END:

某以今月某日到任上訖。漢縣舊封。越城遐嶠。夷貊半參於編戶。賦輿全視于奧區。不知疎蕪。曷處盤錯。唯當仰承指訓。俯事躬親。合農功於國僑。思馬志於文子。冀申豪髮。用贖簡書。至於生事沽名。迷方改務。實於他日。則巳誓心。庶遵丙吉之規。稍勵賈琮之志。伏惟特賜恩察。¶ 

** 為滎陽公上門下李相公狀¶ 
:PROPERTIES:
:TITID: QTWTIT15627
:PERSID: QTWAUT1972
:END:

伏見恩制。伏承屢貢昌言。請均兼職。副天道福謙之旨。遵元元象易之文。果降絲綸。式光鈞軸。永言欣荷。難以鋪陳。且詩戒從事獨賢。傳美同班相䘏。知者甚衆。行之實難。苟未研味道樞。探詳物理。則安得盡賢哲之至賾。合經典之大猷。凡在含生。罕不伏義。况朝廷道先報本。業重承祧。必用親賢。以奉宮廟。若華委照。仙李垂陰。恢大君無忝之功。稟聖祖永存之慶。某早蒙恩異。雖遠拜辭。擊節嚮風。撫牀竊抃。末由陳賀。攀戀伏深。¶ 

<pb:NFKB_QTW_p0774-05a>

** 為滎陽公上荊南鄭相公狀¶ 
:PROPERTIES:
:TITID: QTWTIT15628
:PERSID: QTWAUT1972
:END:

某謬蒙恩渥。寄以察廉。退省庸虛。實深兢惕。伏幸塗經荊楚。行拜旌麾。冀於侍讌之餘。得受發蒙之教。即以今月七日赴任桂林。不唯雜俗。實介遐荒。然處於上游。嘗是重德。餘波所及。孔道是因。麤仰仁聲。必康疲俗。况某早緣宗族。辱奉恩知。便路起居。率誠諮稟。庶常祗佩。用免悔尢。慰忭之深。先積卑懇。上路後續更有狀。伏惟照察。¶ 

** 為滎陽公謝荊南鄭相公狀¶ 
:PROPERTIES:
:TITID: QTWTIT15629
:PERSID: QTWAUT1972
:END:

伏蒙仁恩。賜及銀器綾紗茶藥等。某雖征遐嶠。亦守小藩。就道巳備資糧。到鎮麤有俸入。實無闕乏。可軫恩憐。方幸經途。得遂拜覲。稟同姓異殊之禮。展小國事大之儀。宴好頻仍。言教懇至。長途方即。厚賜仍加。俯稽推讓之誠。益重違離之戀。謹依榮示別教捧領訖。下情云云。¶ 

** 為滎陽公上荊南鄭相公狀¶ 
:PROPERTIES:
:TITID: QTWTIT15630
:PERSID: QTWAUT1972
:END:

不審近日尊體何如。道濟明時。德彰暗室。固巳神祇薦祉。寒暑均和。竊料寢興。常保休祜。下情無任忭慰之誠。近者上臺。出為外相。伏思元老。已注宸心。况十叔相公師律克貞。功成允懋。運籌調鼎。已著於他年。反風起禾。更在於今¶ 
<pb:NFKB_QTW_p0774-06a>
日。不唯宗族。實係蒸黎。伏為俯為休明。善加頤養。某實無材術。叨處察廉。唯當䂓奉上游。因依下顧。庶將兢惕。以免悔尢。尋欲慎擇時才。式將好幣。屬楚南越北。苦異繁華。捆載橐裝。更無珍妙。又虞菲廢。以辱藩條。靦冒之誠。陳喻無所。李支使商隱。雖非上介。曾受殊恩。常願拜叔子於薊州。更諮魯史。謁季良於南郡。重議齊論。抒其投迹之心。遂委行人之任。其他誠款。附以諮申。伏惟俯賜恩察。¶ 

** 為滎陽公上淮南李相公狀¶ 
:PROPERTIES:
:TITID: QTWTIT15631
:PERSID: QTWAUT1972
:END:

某素無材術。謬竊寵榮。論駮靡效於掖垣。廉問更叨於藩服。此皆相公十一丈早迴掄覽。曲賜丹青。知其平生。未始郄曲。振毛羽於衝風之末。脫氛埃於剛氣之中。雖曰至愚。實佩嘉貺。即以今月七日赴任。瞻戀旌斾。徘徊路岐。杳然向風。魂動心至。相公十一丈早參大政。克建殊勳。成則不居。惕而無咎。然今茲昌運。實屬長君。優游雖縱於宗臣。融冶必資於宰匠。竊計明臺衢室。已懸夢思。豈復龍節霓旌。可淹偃息。伏惟特加寢膳。以副禱祠。歸奉休期。遠登壽域。內修百職。外庇庶藩。則某雖僻在遐方。仰違德宇。片心朽質。萬里不孤。特希終始恩亮。到任即差專使起居。諸續陳¶ 
<pb:NFKB_QTW_p0774-07a>
啟。謹狀。¶ 

** 為滎陽公賀幽州張相公狀¶ 
:PROPERTIES:
:TITID: QTWTIT15632
:PERSID: QTWAUT1972
:END:

得本道進奏院狀報。相公親鼓上軍。大破奚寇。威加元朔。慶動紫宸。凡在生靈。莫不欣快。伏以北邊諸虜。最強者奚。車帳既雜於華風。弓㦸頗窺於漢制。馬牛銜尾。羔駱交蹄。朝廷常壓以雄軍。處之重將。訪於耆舊。不絕侵漁。相公太白傳精。雷泉稟氣。黃公授略。元女與符。綦連四弓。常推其百勝。蘭子七劒。不顧於萬人。建牙旗而草樹分形。橫琱戈而烟雲斂氣。而又以功勳任已。感激事君。每雪涕以論兵。願風驅而掃寇。永言異類。曾不畏威。或獸摶於桑河。或鴟張於遼水。彼專其暴。我務於仁。彼輕進以易奔。我薄威而養銳。待人百其勇。士一其心。然後分命驍雄。[:#AS-8864:⿺克寸]期討伐。珍國見賊。唯懼其少。韓信用士。每辦於多。一麾而大野朝昏。再鼓而窮荒晝赤。朱旗喪斧。逸馬迷輪。耳盡貫而無所伏聽。面皆夷而不容泥首。熸焚殆盡。孳息全空。向若非動有成謀。舉無遺算。以廟堂之決勝。佐沙漠之橫行。則何以致此一朝。平其積患。昔漢時驍將。多以後期。周室虎臣。唯稱薄伐。比於今日。詎可同年。某嘗讀兵書。誤兼文律。馬援聚¶ 
<pb:NFKB_QTW_p0774-08a>
米。曾或留心。奚反持矛。未至無力。遠廉嶺表。遐仰邊功。闕申賀於行臺。空抒懷於尺牘。執筆撫劒。欣慕無任。伏惟俯賜照察。¶ 

** 為滎陽公上西川李相公狀¶ 
:PROPERTIES:
:TITID: QTWTIT15633
:PERSID: QTWAUT1972
:END:

伏見除書。伏承新命。某竊惟故事。頗服前言。令王之守四海也。尊胥附之友。立禦侮之臣。周室之均五等也。命晉楚更盟。俾周召分理。必配之重德。倚以奧區。然後可以祗承大君。表率㣥辟。今中秘黃門之重。胥禦之所處也。井絡廣陵之大。侯伯之所分也。本以英靈。烜之事任。猶在神明所祐。禱祝有成。苟非上材。曷處斯寄。伏惟相公指南儒術。華葢詞林。擅揚馬之文章。富伊臯之業望。自顯扶皇極。允踐台階。不如蕭何。見漢祖之高論。以告仲父。識齊桓之格言。故得四翟八蠻。九流萬國。波恬巨浸。草偃高風。而又成則不居。亢而知退。雖延睿想。終協元機。况井鬼分疆。岷峨會險。殷富則銅山丹穴。精靈則雁水犀津。池留萬歲之名。橋有七星之號。碧雞使者。部下時來。白鳳詞人。座中常滿。以功成名遂之日。處既富且貴之尊。意氣良辰。優游豐福。為古今之圭表。兼將相之安危。訪於前修。無以擬議。某早承¶ 
<pb:NFKB_QTW_p0774-09a>
顧念。曾被陶埏。今者五嶺之衝。再麾是守。灌漏巵而填巨壑。尚隔盃盤。朝白帝而暮江陵。空吟風水。感知懷戀。無喻下情。更須旬月。遣專使起居。伏惟俯賜照察。¶ 

** 為滎陽公上西川張相公狀¶ 
:PROPERTIES:
:TITID: QTWTIT15634
:PERSID: QTWAUT1972
:END:

不審近日尊體何如。玉壘延清。錦城致爽。伏料撫寧多暇。福祐來成。相公白琯正音。黃彞重器。道既著於燮理。績復彰於旬宣。方今化切修文。時當偃伯。必資元老。以冠庶僚。雖羽儀未集於方明。而夢想固通於中夕。佇見坤維返駕。宣室虛襟。更躋湯禹之姿。重講胥庭之化。訪諸動植。望在旬時。况某仰奉恩知。獲階廉問。既殊常品。實倍私懷。赴任有程。瞻風未卜。結款詞訥。依仁路賒。冀申毫髮之功。永奉陶甄之賜。即以今月七日進發。到府續差專使起居。伏惟恩察。¶ 

** 為滎陽公賀牛相公狀¶ 
:PROPERTIES:
:TITID: QTWTIT15635
:PERSID: QTWAUT1972
:END:

伏見除書。伏承遷寵。相公允膺四輔。光贊六朝。靜則龍蟄存神。在一水而無悶。動則鳳翔覽德。自千仞以來儀。雖世塗則有汙隆。而吾道終無消長。憶昨蹔非利往。遠適荒陬。仲尼之不陋九夷。子文之能安三已。永言閫閾。實冠品流。¶ 

<pb:NFKB_QTW_p0774-10a>

今者復自衡陽。去臨汝水。以舊丞相。兼老成人。竊計中塗。即有新命。俯移高尚。還處燮和。欲將不為蒼生。其若仰孤清廟。某昨者幸因行役。得奉輝光。伏蒙賜以從容。降之談吐。語百代之損益。定九流之否臧。調以道心。附之禪理。始知全德。不可度思。此時退以語人。便將心卜。恐未可絕張良之粒。具范蠡之舟。今則果然。不差懸料。伏望遠離下土。促動前騶。復昔日之九遷。慰今晨之四海。某限當廉察。未冀趨承。於抃賀而則深。顧辭離而漸遠。南荒受任。方榮便道而來。東閣重開。畏在他人之後。瞻戀思顧。不任下情。伏惟俯賜照察。¶ 

** 為滎陽公賀牛相公狀¶ 
:PROPERTIES:
:TITID: QTWTIT15636
:PERSID: QTWAUT1972
:END:

相公才為時生。道應夢得。六月一息。宜澡刷於天池。五色成章。必騫翔於雲路。嵇山莫峻。黃波未宏。朱絃奏廟而八音以和。瑞玉禮天而百神斯肅。不有人傑。誰康帝家。始者召入紫宸。親承清問。仲舒演春秋之奧。孫宏闡洪範之微。抉摘姦豪。指切貴近。雲霞動色。日月迴光。超絕古今。喧傳華夏。蒙恬之筆鋒斯挫。張永之紙價彌高。言在必行。得之何讓。運祚唯深源是繫。富貴逼安石不休。密勿平章。從容¶ 
<pb:NFKB_QTW_p0774-11a>
輔翼。或武思禁暴。則暫別鳳池。及功著于藩。則復還龍節。夷險一致。左右皆安。爰自保釐。遂昇端揆。納言名幘。進賢號冠。師長㣥僚。協宣庶績。得人之盛。非才不居。王詢在朝。晉室每多其經籍。徐宣留務。魏帝不視其文書。式究彞倫。是稱尊顯。固當允諧㣥議。克注上心。重秉國鈞。復執人柄。某謬逢嘉會。素乏殊能。而受寄疆場。假名省署。清光莫覩。丹慊徒深。望京華而甚遙。聽邊吹而增欷。下情伏增。抃賀攀戀之至。¶ 

** 為滎陽公上衡州牛相公狀¶ 
:PROPERTIES:
:TITID: QTWTIT15637
:PERSID: QTWAUT1972
:END:

不審近日尊體何如。相公早輔大朝。顯有休績。伊尹同德。臯陶矢謨。並著在典經。垂於名命。而又載懷達節。不有成功。神理佑謙。天道保退。伏料調護。常極和寧。然某竊計前經。遐追曩躅。險而不墜。邵公所以能諫。約而無舋。重耳所以復還。况今慶屬休期。運推常武。必資國老。以立台庭。伏料即時。入膺榮召。凡在華夏。莫不禱祠。某實乏勳庸。謬當廉察。將因行役。獲報尊嚴。俯執輕橈。恨無飛翼。會昭潭積雨。南楚增波。尚滯旬時。若隔霄漢。齊心結念。常存李固之匿犀。倚寐銜誠。巳夢孫宏之脫粟。攀戀之至。猶積下情。¶ 

<pb:NFKB_QTW_p0774-12a>

** 為滎陽公上通義崔相公狀¶ 
:PROPERTIES:
:TITID: QTWTIT15638
:PERSID: QTWAUT1972
:END:

門下。相公出鎮坤維。相公進扶宸極。某竊尋前史。仰考昌時。必有上台。號曰當國。姬姓則魯周公居君牙君陳之上。漢室則蕭相國在張良韓信之先。專吐嘉猷。獨融明命。伏惟相公克懷懿德。允遇休期。一自燮調。屢彰勳伐。恥君不及於堯舜。遠過前人。舉賢不避於親讎。深符直道。果茲優寵。首在注懷。外耀國華。內榮官族。鳳池浴日。聊均潤於同人。雞樹侵雲。憶分陰於遊子。曠百千歲。無三四人。凡在含靈。敢不從化。况某早蒙恩顧。今獲驅馳。伏限頒條。莫由陳賀。檻猿絆驥。敢嘆於拘留。邱室膺門。實懸於誠抱。抃賀攀戀。不任下情。伏惟俯賜恩察。¶ 

** 為滎陽公與昭義李僕射狀¶ 
:PROPERTIES:
:TITID: QTWTIT15639
:PERSID: QTWAUT1972
:END:

某素無才能。謬忝廉察。實憂尸祿。有負疲人。僕射地處親賢。情殷家國。累更重寄。亟立殊勳。上黨頃集兇徒。近為王土。瘡痍未復。愁怨尚多。果枉雄才。以孚至化。南則揚河橋之威斷。北則煦上谷之仁聲。下車政成。投刃節解。厚承恩顧。抃賀伏深。拜謁末由。無任瞻戀。到任續更有狀。¶ 

** 為中丞滎陽公與汴州盧僕射狀¶ 
:PROPERTIES:
:TITID: QTWTIT15640
:PERSID: QTWAUT1972
:END:

<pb:NFKB_QTW_p0774-13a>

某謬蒙渥恩。叨受廉察。顧循虛薄。頗積兢惶。僕射克著殊勳。允承寵重。所至皆理。無難不更。宣武兵多。大梁地要。承言今昔。常繼風流。不唯寄以安人。多是倚之為相。况當碩德。尢注㣥情。某厚蒙恩知。倍深倚望。即以今月七日赴任。續更有狀。¶ 

** 為滎陽公與浙西李尚書狀¶ 
:PROPERTIES:
:TITID: QTWTIT15641
:PERSID: QTWAUT1972
:END:

某材術素空。寵榮疊至。未申論駮。俄忝察廉。尚書允贊休期。克抱全德。直以高堂指訓。外地優閒。尚稽廉部之名。實積具瞻之望。然賢豪出處。典[:#AS-FEA3:●]傳流。故有移孝作忠。自家刑國。推曾顏之至行。參邴魏之嘉猷。將使為臣。皆規令範。出征入輔。尤叶㣥情。厚承恩憐。倍注誠款。即以今月十日赴任。到鎮更當有狀。¶ 

** 為滎陽公與度支盧侍郎狀¶ 
:PROPERTIES:
:TITID: QTWTIT15642
:PERSID: QTWAUT1972
:END:

某今月九日到任上訖。不任感惕。職重賦輿。俗參夷獠。務便宜於五嶺。或有可觀。同剌舉於三河。竊將不可。但期[:#AS-8864:⿺克寸]苦。用答恩榮。侍郎早立清朝。久持重任。未處平章之地。猶孤動植之心。昔周室均財。司會且參於太宰。漢朝主計。丞相仍兼於列侯。故事具存。殊恩允屬。側聆注懇。實倍常情。¶ 

<pb:NFKB_QTW_p0774-14a>

伏惟俯賜照察。¶ 

** 為滎陽公與京兆李尹狀¶ 
:PROPERTIES:
:TITID: QTWTIT15643
:PERSID: QTWAUT1972
:END:

伏承榮膺新命。伏惟感慰。閣下深蘊材謀。久未登用。雖當劇任。猶屈壯圖。然五歲之中。二都咸歷。東京圭表。已肅於殷頑。西雍山河。佇奔於晉盜。便承寵擢。入贊休明。注望之誠。頃刻斯至。某實無材術。謬忝察廉。方蘇瘴嶠之疲羸。闕覿章臺之風彩。受釐辱召。對策叨名。雖覊旅於小藩。實寤寐於餘眷。未期拜賀。無任馳思。¶ 

** 為滎陽公與河南崔尹狀¶ 
:PROPERTIES:
:TITID: QTWTIT15644
:PERSID: QTWAUT1972
:END:

某實無績效。謬竊寵榮。顧憂菲陋之姿。必負澄清之寄。十五丈周旋華貫。彰灼休聲。尋合光輔大君。俯成嘉運。直以避榮為意。勇退是謀。大鬱物情。未副公議。然民資先覺。材為時生。苟卷懷而太深。則爕理而何望。伏惟時以為意也。末由拜謁。瞻戀伏深。到任後續更有狀。¶ 

** 為滎陽公與魏中丞狀¶ 
:PROPERTIES:
:TITID: QTWTIT15645
:PERSID: QTWAUT1972
:END:

某以九月九日到任上訖。映帶谿洞。錯雜蠻夷。剛鹵石田。事殊於農政。賨懞越紵。功異於桑均。實懼疎蕪。有辱廉撫。至於屏除苛黠。賞慰柔良。敢忘深薄之規。以累準繩之地。¶ 

<pb:NFKB_QTW_p0774-15a>

伏惟特賜照察。¶ 

** 為滎陽公與容州韋中丞狀¶ 
:PROPERTIES:
:TITID: QTWTIT15646
:PERSID: QTWAUT1972
:END:

伏料旌斾。將及容州。先以仁聲。浹之和氣。遠夷畏服。疲俗乂安。豈待經時。然後報政。某素無材效。忽被恩榮。實幸小藩。得親奧壤。仰承餘論。庶免曠官。即以某月日進發。到任續差專使馳狀。¶ 

** 為滎陽公與裴盧孔楊韋諸郡守狀¶ 
:PROPERTIES:
:TITID: QTWTIT15647
:PERSID: QTWAUT1972
:END:

某素無材效。謬忝恩榮。實積兢惶。罔知啟處。大人盛名典郡。碩畫佐時。將以俯歷州鄉。深求疾瘼。然後入膺寵命。以副具瞻。不唯卑誠。實在公議。末由拜謁。結戀無任。¶ 

** 為河東公上楊相公狀¶ 
:PROPERTIES:
:TITID: QTWTIT15648
:PERSID: QTWAUT1972
:END:

某少乏高標。本無遠韻。徒以堅同匪石。直慕如弦。遂忝人曹。乃行官牒。略無淺效。以答明時。豈謂復冠六聯。又司九法。柳營莫從於多讓。蘭臺超假於前行。若非相公允輔朝恩。克成人美。將其加秩。可以雄邊。則安得及茲。無容而授。謹當以身為率。[:#AS-8864:⿺克寸]已而行。義若霜明。斷如劒刜。使其有勇。兼且知方。兔穴雖多。盡思堙塞。梟巢任固。皆誓焚除。微振軍聲以緩官謗。伏惟特賜恩察。¶ 

<pb:NFKB_QTW_p0774-16a>

** 為河東公上楊相公狀¶ 
:PROPERTIES:
:TITID: QTWTIT15649
:PERSID: QTWAUT1972
:END:

右件官是某親弟。頗長政事。早履宦途。為宰而績著一同。作掾而學推三語。脂膏莫潤。珪玉無瑕。然至於稽勾緡錢。掌司財幣。未嘗留意。素非所長。自某年月日蒙今荊州李相公差知埆橋院後。常所兢惶。每虞敗累。上虧國用。旁負已知。况又務控淮河。地鄰徐汴。居然深薄。已歷炎涼。某年過始衰。念深同氣。實憂非據。有辱至公。迫於情誠。輒祈休罷。相公推友悌之憂於天下。妙咳唾之末於藩條。爰擇良材。俾代其任。獲殊常之福。事過禱祠。蒙不次之恩。疾同影響。閨門大慶。手足增榮。未知殺身。復在何日。下情云云。¶ 

** 為河東公上鄭相公狀¶ 
:PROPERTIES:
:TITID: QTWTIT15650
:PERSID: QTWAUT1972
:END:

某學輕筐篋。略昧韜鈐。仰藉時來。因成福過。夙當分土。早竊持符。皆已淹時。未始報政。一時特迴天鑒。超授厚官。仍常伯之榮。兼司馬之職。而舋憂器滿。懼切泉深。旋避莫能。陳遜不獲。此皆相公優重干城之寄。導揚錫爵之恩。不計貪叨。但思獎賞。自卜斯審。所得尚多。謹清勵冰霜。堅同金石。漸期豐羨。麤振稜威。少謝武皮。實甘馬革。伏惟特賜恩察。¶ 

<pb:NFKB_QTW_p0774-17a>

** 為河東公賀陳相公送土物狀¶ 
:PROPERTIES:
:TITID: QTWTIT15651
:PERSID: QTWAUT1972
:END:

右。伏以相公蘭臺克成於故事。黃扉顯正於嘉謀。道協五臣。名高六相。遠流休問。實激含靈。某忝建高旌。方掀大斾。軍中之執。既闕於請纓。土貢之餘。尚盈於厥篚。前件物等薄如蜩甲。輕甚鴻毛。是願達誠。敢求覩物。延陵至鄭。不隔紵衣之微。孔聖刪詩。無廢木瓜之興。貴賤雖聞有異。古今未始無茲。干觸威嚴。伏增兢懼。¶ 

** 為河東公賀楊相公送土物狀¶ 
:PROPERTIES:
:TITID: QTWTIT15652
:PERSID: QTWAUT1972
:END:

右。伏以相公光由版籍。顯拜樞衡。浴威鳳於池中。問喘牛於路左。華夷共慶。陰陽以調。某雖久在民間。常居軍右。早識薛宣之必相。夙知蔣琬之為公。情異常時。事殊庶品。敢申野外之贄。麤罄橐中之裝。前件物等價纔數金。重非兼乘。同炙背之願獻。况藉手以無因。姚察養廉。何妨於花練。謝安敦素。猶取於蒲葵。塵黷尊嚴。伏深兢越。¶ 

** 為河東公賀李相公送土物狀¶ 
:PROPERTIES:
:TITID: QTWTIT15653
:PERSID: QTWAUT1972
:END:

伏以相公脫屣華省。振衣中樞。溫樹人問而莫知。非熊帝感而斯兆。軸青史而祗將紀德。列景鐘而唯待銘功。某任屬啟行。志唯盡敵。誰言樗散。最沐陶甄。是敢竊獻食芹。輒¶ 
<pb:NFKB_QTW_p0774-18a>
羞行潦。前件物等非因杼軸。不曰苞苴。曾未足云。殊無所直。溫孫宏之被。纔可禦寒。易晏子之衣。尚猶為隘。輕冒威重。伏用慙惶。¶ 

** 為河東公上李相公狀¶ 
:PROPERTIES:
:TITID: QTWTIT15654
:PERSID: QTWAUT1972
:END:

某頑謝雕鐫。散慙繩墨。敢言人地。可至圭符。三刀之占。已聞於為郡。萬里之相。復起於封侯。而效若豪輕。功如髮細。縱欲志兼冰蘖。性約韋絃。纔可立身。未能報主。昨者誰謂尢異。忽致遷昇。官踰三命之尊。秩總六條之首。深惟速謗。是切固辭。而假器如前。循牆無及。方茲有靦。敢以為榮。相公優禮藩維。宏宣渥澤。與之不恡。期以有成。亦既思維。莫能負荷。但當驅羊而鞭其最後。牧馬而去其害㣥。極力訓齊。悉心董正。冀無虞前敵。取效他年。用報國恩。兼酬廟算。伏惟特賜恩察。¶ 

** 為河東公上李相公狀¶ 
:PROPERTIES:
:TITID: QTWTIT15655
:PERSID: QTWAUT1972
:END:

伏見今月某日制書。伏承相公假道版圖。正位機密。俞膺帝曰。歌叶臣哉。動植具榮。飛沈咸若。爰稽往誥。載考前經。齊定霸威。由皆以告仲父。漢興王道。常謂不如蕭何。此所以顯重輔臣。光昭宰匠。以今况古。千載一時。且溫嶠累遷。¶ 

<pb:NFKB_QTW_p0774-19a>

尚見讓而不拜。張華敘進。亦聞久始即真。斯實重難。常勞倚注。苟非才標棟幹。味極和羹。莫可比肩。孰能接武。六戎傾首。百辟寄心。某早被蔭庥。常聞咳唾。今者適從亭障。方事鼓鼙。不敢擅棄虎符。輒趨鳳誥。下情云云。¶ 

** 為河東公與周學士狀¶ 
:PROPERTIES:
:TITID: QTWTIT15656
:PERSID: QTWAUT1972
:END:

學士時仰高標。世推直道。果當清切。以奉恩私。地接蓬山。居遙閬苑。敢期塵路。獲望冰容。然前者猶蒙問以好音。致之尺牘。是何眷遇。孰可欽承。某自領藩條。累蒙朝獎。皆因學士。每於敷奏。輒記姓名。深憂李廣之不侯。曲辨孟舒之長者。不有所自。安能及茲。方限征行。末由款謁。空餘深戀。貯在私誠。伏惟特賜信察。¶ 

** 為宏農公上虢州後上中書狀¶ 
:PROPERTIES:
:TITID: QTWTIT15657
:PERSID: QTWAUT1972
:END:

右。某伏奉某日制書出守。以某日到任上訖。伏以境臨東雍。地帶上陽。為匪沃饒。外繁傳置。遘驕陽積潦之患。困苗螟葉蠈之災。將活齊人。在擇良牧。某因緣儒術。塵汙郡符。皆由相公假以羽毛。飾之丹雘。隼飛旟上。懼失於頒條。熊伏軾前。恐乖於求瘼。唯當夙宵罔懈。深薄為虞。冀勞來而有成。庶疲羸而獲泰。下情無任云云。¶ 

<pb:NFKB_QTW_p0774-20a>

** 為宏農公虢州上後上三相公狀¶ 
:PROPERTIES:
:TITID: QTWTIT15658
:PERSID: QTWAUT1972
:END:

某本無遠韻。實謝修途。鄒衍文辭。敢逃怪忤。揚雄鉛槧。終取寂寥。豈意相公拔自曲臺。致之近郡。貴從剖竹。感在維桑。雖恩獎之是懷。亦憂兢而斯在。但當課其錢鎛。督以杼機。使渤海田中。永無佩犢。平原境內。盡死飛蝗。免斯人溝壑之虞。贖他日簡書之責。伏惟特賜恩察。¶ 

** 為宏農公上兩考官狀¶ 
:PROPERTIES:
:TITID: QTWTIT15659
:PERSID: QTWAUT1972
:END:

伏見前月十九日恩制。座主相公登庸。某科等受恩。伏增榮抃。閤下同德比義。契重交深。載惟爰立之榮。佇見彙征之吉。下情不任迎賀踴躍之至。伏惟照察。¶ 

** 為懷州剌史上後上門下狀¶ 
:PROPERTIES:
:TITID: QTWTIT15660
:PERSID: QTWAUT1972
:END:

右。某伏奉月日制書。授持節懷州諸軍事守懷州剌史兼御史中丞者。以今月日到任上訖。某特以門資。早登朝選。嘗奉出疆之任。曾非泛駕之材。直以揚大國之稜威。奉良相之成算。幸無挫屈。兼免滯留。業官未多。無罪為幸。豈意相公上引睿旨。下念勳家。既假寵於中司。又頒條於名部。去神州二百里而近。無正守三十年已來。記室參軍。代司符印。中兵祭酒。分理城池。今各額更新。官司復舊。用威寇¶ 
<pb:NFKB_QTW_p0774-21a>
敵。兼壯郊圻。當此之時。授任尢重。豈伊庸懦。可以指令。唯當非憂人之不思。非利物之不念。罄忠武在行之衆。奉盟津攬轡之威。冀無後艱。以答殊奬。伏惟俯賜恩察。謹錄狀上。¶ 

** 於江陵府見除書狀¶ 
:PROPERTIES:
:TITID: QTWTIT15661
:PERSID: QTWAUT1972
:END:

伏承榮兼史職。伏惟感慰。十三大學士學同九流。文窮三變。果解殊選。允用當仁。千載興懷。一時定法。使馬遷死且不朽。猶畏後生。若王隱魂而可知。必慙非法。凡厥儒學。以為光榮。况某嘗被恩知。曾蒙講教。唯望精聞變例。竊見先經。雖類偃商。終一辭而不措。庶同公穀。許二傳以兼行。伏計清光。必賜念記。方之遐嶠。臨上孤舟。仰望玉音。俯佩金諾。下情不任攀賀結戀之至。¶ 

** 上令狐相公狀¶ 
:PROPERTIES:
:TITID: QTWTIT15662
:PERSID: QTWAUT1972
:END:

不審近日尊體何如。太原風景恬和。水土深厚。伏計調護。常保和平。某下情無任忭賀之至。豐沛遺疆。陶唐故俗。自頃久罹[:#AS-8FBB:●]亢。頗至荒殘。軒車纔臨。日月未幾。旱雲藏燎於天末。甘澤流膏於地中。堡鄣復完。汙萊盡闢。此皆四丈膺靈嶽瀆。稟氣星辰。繫庶有之安危。與大君之休戚。再勤龍¶ 
<pb:NFKB_QTW_p0774-22a>
闕。復還鳳池。凡在生靈。冀在朝夕。伏惟為國自重。某才乏出㣥。類非拔俗。攻文當就傅之歲。識謝奇童。獻賦近加冠之年。號非才子。徒以四丈東平。方將尊隗。是許依劉。每水檻花朝。菊亭雪夜。篇什率徵於繼和。盃觴曲賜其盡歡。委曲款言。綢繆顧遇。自叨從歲貢。求試春官。前達開懷。後來慕義。不有所自。安得及茲。然猶摧頹不遷。拔剌未化。仰塵裁鑒。有負吹噓。倘蒙識以如愚。知其不佞。俾之樂道。使得諱窮。則必當刷以羽毛。遠謝雞烏之列。脫遺鱗鬛。高辭鱣鮪之㣥。逶迤波濤。沖唳霄漢。伏惟始終憐察。¶ 

** 上令狐相公狀¶ 
:PROPERTIES:
:TITID: QTWTIT15663
:PERSID: QTWAUT1972
:END:

伏蒙仁恩。賜借太原日所著歌詩等。伏以四丈翊戴大君。儀刑多士。鬱為邦彥。早司國鈞。盛烈殊勳。已光於帝載。徽音清論。復播於仁謠。尚或研美二南。留情四始。峻標格而山聯太華。鼓洪濤而河到三門。望絕攀躋。理無揭厲。足使清風知媿。白雪懷羞。縱金懸而誰得求瑕。但紙貴而莫不傳寫。某者頃雖有志。晚無成功。雅當畫虎之譏。徒有登龍之忝。淮邸夙叨於詞客。梁園早廁於文人。每至因事寄情。寓物成命。無不搦管興歎。伏紙多慙。思遲已過於馬卿。體¶ 
<pb:NFKB_QTW_p0774-23a>
弱復踰於王粲。豈可思當作賦。任竊言詩。空懷博我之恩。寧發啟予之歎。謹當附於經史。寘彼縑緗。永觀大匠之宏規。長作私門之秘寶。伏惟特賜照察。¶ 

** 上令狐相公狀¶ 
:PROPERTIES:
:TITID: QTWTIT15664
:PERSID: QTWAUT1972
:END:

前月末八郎書中。附到同州劉中琴書一封。仰戴吹噓。內惟庸薄。書生十上。曾未聞於明習。劉公一紙。遽有望於招延。雖自以數奇。亦未謂道廢。下情無任佩德感激之至。彼州風物極佳。節候又早。遠聞漢水。已有梅花。繼兔園賦詠之餘。不有博奕。蹈漳渠宴集之暇。以挹酒漿。優游芳辰。保奉全德。伏思昔日。嘗忝初筵。今者[:#AS-92F9:⿰帛⿱丿糸]隔山川。違舉旌斾。託乘且殊於文學。受辭不及於大夫。仰望恩輝。伏增攀戀。¶ 

** 上令狐相公狀¶ 
:PROPERTIES:
:TITID: QTWTIT15665
:PERSID: QTWAUT1972
:END:

伏奉月日榮示。兼及前件綃等。退省孱庸。久塵恩煦。致之華館。待以嘉賓。德異顏回。簟瓢不稱於亞聖。行非劉實。薪水每累於主人。束帛是將。千里而遠。縕袍十載。方見於改為。大雪丈餘。免虞於偃臥。下情無任捧戴感勵之至。¶ 

** 上令狐相公狀¶ 
:PROPERTIES:
:TITID: QTWTIT15666
:PERSID: QTWAUT1972
:END:

今月二十四日禮部放榜。某徼成名。不任感慶。某材非¶ 
<pb:NFKB_QTW_p0774-24a>
秀異。文謝清華。幸忝科名。皆由奬飾。昔馬融立學。不聞薦彼門人。孔光當權。詎肯言其弟子。豈若四丈屈於公道。申以私恩。培樹孤株。騫騰短羽。自卵而翼。皆出於生成。碎首糜軀。莫知其報效。瞻望旌棨。無任戴恩隕涕之至。¶ 

** 上令狐相公狀¶ 
:PROPERTIES:
:TITID: QTWTIT15667
:PERSID: QTWAUT1972
:END:

前月七日過關試訖。伏以經年滯留。自春宴集。雖懷歸若無其長道。而適遠方俟於聚糧。即以今月二十七日東下。伏思自依門館。行將十年。久負梯媒。方霑一第。仍世之徽音免墜。平生之志業無虧。信其自強。亦未臻此。願言丹慊。實誓朝暾。雖濟上漢中。風煙特異。而恩門故國。道里斯同。北堂之戀方深。東閣之知未謝。夙宵感激。去住彷徨。彼謝掾辭歸。繫情於臯壤。楊朱下泣。結念於路歧。以方茲辰。未偕卑素。况自今歲。累蒙榮示。軫其飄泊。務以慰安。促曳裾之期。問改轅之日。五交辟而未盛。十從事而非賢。仰望輝光。不勝負荷。至中秋方遂專往起居未間。瞻望旌旄。如闊天地。伏惟俯賜照察。¶ 

** 上令狐相公狀¶ 
:PROPERTIES:
:TITID: QTWTIT15668
:PERSID: QTWAUT1972
:END:

伏承博士七郎自到彼州。頓痊舊疾。無妨步履。不廢起居。¶ 

<pb:NFKB_QTW_p0774-25a>

某頃在東郡。久陪文會。嘗歎美疹。滯此全材。今則拜慶之初。累歲之拘攣頓釋。承歡之始。一朝而跪起如常。理絕言詮。道符神用。且相如痟渴。不聞中愈。士安痺疾。乃欲自裁。爰在前賢。亦有沈痼。豈若此蹣跚就路。傴僂言歸。念彼良方。始憂病在骨髓。徵諸大易。終聞蹇利西南。此皆四丈德契誠明。七郎行敦孝敬。纔當撫覲。并愈疲羸。某素受恩私。不任抃賀。¶ 

