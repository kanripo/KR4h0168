#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0607-23a> 
#+PROPERTY: JUAN 0608
欽定全唐文卷六百八¶ 

<pb:NFKB_QTW_p0608-01a>
　劉禹錫(十)¶ 

** 因論七篇(幷引)¶ 

:PROPERTIES:
:TITID: QTWTIT12012
:PERSID: QTWAUT1471
:END:

劉子閒居作因論。或問其旨曷歸歟。對曰。因之為言。有所自也。夫造端乎無形。垂訓於至當。其立言之徒。放詞乎無方。措旨於至當。其寓言之徒。蒙之智不逮於是。造形而有感。因感而有詞。匪立匪寓。以因為目。因論之旨也云爾。¶ 

** 　鑒藥¶ 
:PROPERTIES:
:TITID: qtw-d1e160412
:PERSID: QTWAUT1471
:END:

劉子閒居。有負薪之憂。食精良弗知其旨。血氣交沴。煬然焚如。客有謂予。子病。病積日矣。乃今我里有方士。淪跡於醫。厲者造焉而美肥。蹶者造焉而善馳。矧常病也。將子詣諸。予然之。之醫所。切脈觀色。聆聲參合。而後言曰。子之病。其興居之節舛衣食之齊(去聲)乖所由致也。今夫藏鮮能安穀。府鮮能母氣。徒為美疹之囊[:#AS-8867:⿳士冖䂞]耳。我能功之。乃出藥一丸。可兼方寸。以授予曰。服是。足以瀹昏煩而鉏蘊結。消蠱慝而歸耗氣。然中有毒。須其疾瘳而止。過當則傷和。是以微其齊也。予受藥以餌。過信而腿能輕。痺能和。涉旬而疴養絕焉。抑搔罷焉。踰月而視分纖。聽察微。蹈危如平。嗜糲¶ 
<pb:NFKB_QTW_p0608-02a>
如精。或聞而慶予。且閧言曰。子之獲是藥幾神乎。誠難遭已。顧醫之態。多嗇術以自貴。遺患以要財。盍重求之。所至益深矣。予昧者也。泥通方而狃既效。猜至誠而惑勦說。卒行其言。逮再餌半旬。厥毒果肆。岑岑周體。如痁作焉。悟而走諸醫。醫大吒曰。吾固知夫子未達也。促和蠲毒者投之。濱於殆而有喜。異日進和藥乃復初。劉子慨然曰。善哉醫乎。用毒以攻疹。用和以安神。易則兩躓明矣。苟循往以御變。昧於節宣。奚獨吾儕小人理身之弊而已。¶ 

** 　訊甿¶ 
:PROPERTIES:
:TITID: qtw-d1e160427
:PERSID: QTWAUT1471
:END:

劉子如京師。過徐之右鄙。其道旁午。有甿增增。扶班白。絜羈角。齎生器。荷農用。摩肩而西。僕夫告予曰。斯宋人梁人亳人潁人之逋者。今復矣。予愕而訊云。予聞隴西公暢轂之止。方踰月矣。今爾曹之來也。欣欣然似恐後者。其間有勞來之簿歟。蠲復之條歟。賑贍之恩歟。碩鼠亡歟。瘈狗逐歟。曰。皆未聞也。且夫浚都。吾政之上游也。自巨盜間釁。而武臣顓焉。牧守由將校以授。皆虎而冠。子男由胥徒以出。皆鶴而軒。故其上也。子視卒而芥視民。其下也。鷙其理而蛑其賦。民弗堪命。是軼於他土。然咸重遷也。非阽危擠壑。¶ 

<pb:NFKB_QTW_p0608-03a>

不能違之。曩者雖歸歟成謠。而故態相沿。莫我敢復。今聞吾帥故為丞相也。能清靜畫一。必能以仁蘇我矣。其佐嘗宰京邑也。能誅鋤豪右。必能以法衞我矣。奉斯二必而來歸。惡待事實之及也。予因浩嘆曰。行積於彼。而化行於此。實未至而聲先馳。聲之感人。若是之速歟。然而民知至至矣。政在終終也。試嘗論聲實之先後曰。民黠政煩。須理而後勸。斯實先聲後也。民離政亂。須感而後化。斯聲先實後也。立實以致聲。則難在經始。由聲以循實。則難在克終。操其柄者。能審是理。俾先後始終之不失。斯誘民孔易也。¶ 

** 　嘆牛¶ 
:PROPERTIES:
:TITID: qtw-d1e160436
:PERSID: QTWAUT1471
:END:

劉子行其野。有叟牽跛牛於蹊。偶問焉。何形之瑰歟。何足之病歟。今觳觫然將安之歟。叟攬縻而對云。瑰其形。飯之至也。病其足。役之過也。請為君畢詞焉。我僦車以自給。常驅是牛引千鈞。北登太行。南並商嶺。掣以迴之。叱以聳之。雖涉淖躋高。轂如蓬而輈不僨。及今廢矣。顧其足雖傷而膚尚腯。以畜豢之則無用。以庖視之則有贏。伊禁焉。莫敢尸也。甫聞邦君饗士。卜剛日矣。是往也。將要售於宰夫。予尸之曰。以叟言之則利。以牛言之則悲。若之何。予方窶。且¶ 
<pb:NFKB_QTW_p0608-04a>
無長物。願解裘以贖。將置諸豐草之鄉可乎。叟囅然咍曰。我之沽是。屈指計其直。可以持醪而囓肥。飴子而衣妻。若是之逸也。奚事裘為。且昔之厚其生。非愛之也。利其力。今之致其死。非惡之也。利其財。子烏乎落吾事。劉子度是叟不可用辭屈。乃以杖叩牛角而嘆曰。所求盡矣。所利移矣。是以員能霸吳屬鏤賜。斯既帝秦五刑具。長平威震杜郵死。陔下敵擒鍾室誅。皆用盡身殘。功成禍歸。可不悲哉。可不悲哉。嗚呼。執不匱之用而應夫無方。使時宜之。莫吾害也。苟拘於形器。用極則憂。明矣。¶ 

** 　儆舟¶ 
:PROPERTIES:
:TITID: qtw-d1e160445
:PERSID: QTWAUT1471
:END:

劉子浮於汴。涉淮而東。亦既釋紼纚。榜人告予曰。方今湍悍而舟盬。宜謹其具以虞焉。予聞言若厲。繇是袽以窒之。灰以墐之。以乾之。僕怠而躬行。夕惕而晝勤。景霾晶而莫進。風異響而遄止。兢兢然累辰。是用獲濟。偃檣弭櫂。次於淮陰。於是舟之工咸霈然。自暇自逸。或遊肆而觴矣。或拊橋而歌矣。隸也休役以尚寢矣。吾曹無虞以宴息矣。逮夜分而窾隙潛澍。渙然陰潰。至乎淹簀濡薦。方卒愕傳呼。跣跳登墟。僅以身脫。目未及瞬。而樓傾軸墊。抵於泥沙。力¶ 
<pb:NFKB_QTW_p0608-05a>
莫能支也。劉子缺然自視而言曰。鄉予兢惕也。汨洪波而無害。今予宴安也。蹈常流而致危。畏之途果無常所哉。不生於所畏。而生於所易也。是以越子膝行吳君忽。晉宣尸居魏臣怠。白公厲劒子西哂。李園養士春申易。至於覆國夷族。可不警哉。嗚呼。禍福之胚胎也。其動甚微。倚伏之矛楯也。其理甚明。困而後儆。斯弗及已。¶ 

** 　原力¶ 
:PROPERTIES:
:TITID: qtw-d1e160454
:PERSID: QTWAUT1471
:END:

劉子於邁。舟次泗濱。維[:#AS-FEEB:●]¶ 
[:#AS-FBED:●]乍邇之於傳。傳吏適傳呼曰。乘驛者方來。誰何之。則曰力人也。雅以力聞於吳楚間。中貴人器之。謂宜為爪士。獻言於上。有旨趣如京師。頃其至。則仡焉五輩。咸碩其體。毅其容。動睛煜如。曳趾岌如。顧瞻遲回。飲啜有聲。泗濱守伾。由將授也。說而勞之。饗以太牢。飲以百壺。酒酣氣振。求試自矜。傍如無人。中若有憑。有盪舟如沿者。抉鼎如飛者。綯鍵如麻者。開兩弧而脈不僨者。屣巨石而齊如流者。異哉。果以力駭世而聞於上也。異日。話於儒家者流。有客悱然自奮曰。斯誠力矣。上之不過夸胡人而戲角抵。次之不過倅期門而振袀服。我之力異。然以道用之。可以格三苗而賓左衽。以威用之。可以繫六[:#AS-83F9:⿱吂⿲月馬凡]而斷¶ 
<pb:NFKB_QTW_p0608-06a>
右臂。由是而言。彼力也。長雄於匹夫。然由驛其騑。餼其食。我力也。無敵於天下。亦當蒲其輪。鶴其書矣。予詰之曰。彼之力。用於形者也。子之力。用於心者也。形近而易見。心遠而難明。理乎而言。則子之力大矣。時乎而言。則彼之力大矣。且夫小大迭用曷常哉。彼固有小矣。子固有大矣。予所不能齊也。客於邑垂涕洟。劉子解之曰。屠羊於肆。適味於眾口也。攻玉於山。俟知於獨見也。貪日得則鼓刀利。要歲計而韞櫝多。客聞之破涕曰。吾方俟多於歲計也。歲歟歲歟。其吾與歟。¶ 

** 　說驥¶ 
:PROPERTIES:
:TITID: qtw-d1e160471
:PERSID: QTWAUT1471
:END:

伯氏佐戎於朔陲。獲良馬以遺予。予不知其良也。秣之稊秕。飲之污池。廄櫪也。上痺而下蒸。羈絡也。綴索而續韋。其易之如此。予方病且窶。求沽於肆。肆之駔亦不知其良也。評其價六十緍。將劑矣。有裴氏子。贏其二以求之。謂善價也。卒與裴氏。裴所善李生。雅挾相術。於馬也尤工。覩之周體。眙然視。听然笑。既而抃隨之。且曰。久矣吾不覩於是也。是何柔心勁骨。奇精妍態。宛如鏘如。煜如翔如之備耶。今夫馬之德也全然矣。顧其為駒。藏銳於內。且秣之乖方。是¶ 
<pb:NFKB_QTW_p0608-07a>
用不說於常目。須其齒備而氣振。則眾美灼見。上可以獻帝閑。次可以鬻千金。裴也聞言竦焉。遂儆其僕。蠲其皁。筐其惡。蜃其溲。禾[:#AS-FBED:●]崔以美薦。秣以薌粒。起之居之。澡之挋之。無分陰之怠。斯以馬養。養馬之至分也。居無何。果以驥德聞。客有唁予以喪其寶。且譏其所貿也微。予灑然曰。始予有是馬也。予常馬畜之。今予鬻是馬也。彼寶馬畜之。寶與常在所遇耳。且夫昔之翹陸也。謂將蹄將囓。抵以撾策。不知其籋雲也。昔之噓吸也。謂為疵為厲。投以藥石。不知其噴玉也。夫如是。則雖曠日歷月。將至頓踣。曾何寶之有焉。繇是而言。方之於士。則八十其緍也。不猶愈於五羖皮乎。客謖而竦。予遂言馬之德也。存乎形者也。可以目取。然猶違之若此。矧德蘊於心者乎。斯從古之嘆。予不敢歎。¶ 

** 　述病¶ 
:PROPERTIES:
:TITID: qtw-d1e160483
:PERSID: QTWAUT1471
:END:

劉子嘗涉暑而征。熱攻於腠以致病。其僕也告痡。亦莫能興。逮浹日。予有瘳。醫診之曰。疾幸間矣。顧熱沴而未平。有遺類焉。宜謹於攝衞。衞之乖方。則病復矣。所苦既微。而怠其說。倦眠於衾而興焉。倦隱於几而步焉。面不能罷頮。髮不能捐櫛。口不能忘味。心不能無思。如是未移日。而疾也¶ 
<pb:NFKB_QTW_p0608-08a>
[:#AS-FE5D:●]
[:#AS-FBEE:●]參如。復癏於躬。進藥求汗。凡三渙。然後目能視。視既分。則嚮時之僕。已睨然執桮圈侍予於前矣。予訝而曰。曩吾與若也病偕。呻也謼也。若酷而吾微。藥也餌也。吾殷而若薄。何患之同。而痊之異哉。僕諄諄而答云。已之被病也。兀然而無知。有問也。亦兀然而無知。髮蓬如而忘乎亂。面黔如而忘乎垢。洎疾之殺也。雖飲食是念。無滑甘之思。日致復初。亦不知也。予喟然歎曰。始予有是僕也。命之理畦則蔬荒。主庖則味乖。顓廄則馬瘠。常謂其無適能適。乃今以兀然而賢我遠甚。利與鈍果相長哉。僕更矣。劉子遂言曰。樂於用則豫章貴。厚其生則社櫟賢。唯理所之。曾何膠於域哉。¶ 

** 傷我馬詞¶ 
:PROPERTIES:
:TITID: QTWTIT12013
:PERSID: QTWAUT1471
:END:

馬龍類。蓋徤而善馳。君子之所宜求為[:#AS-FB70:●]也。故法求於力。或逸而喜駭。法求於和。或乾而易仆。由德稱者鮮焉。曩予知善馬之難遭也。不求於肆而於其鄉。一旦果得陰山之阿。蠖略其形。蕭蕭其鳴。長顧遠視。順而能力。顧其軀非鶱然而偉也。雖士得以乘之。始予被皁衣於朝。朝之人多四三其牡以迭馭。予無兼焉。水轍之淋漓。淖途之汪洋。結為¶ 
<pb:NFKB_QTW_p0608-09a>
确犖。融為坳堂。前有僨輈。後有濡裳。我策垂空。我鑣方揚。振鬣軒昂。矯如飛翔。翹翹其雄也。非力而何。烈火之具舉。鉤膺之謺舞。一蹊千趾。駢比齟齬。痑者斯擠。悍者斯怒。我鞍如山。我轡如組。弭毛容與。宛若孤處。靡靡其柔也。非慧而何。日予之獲譴於闕下。背商顏。趣昭邱。日中而踰。舍修門之南。非騎所宜。夷則沮洳。高則嶔巇。虎咆空林。[:#AS-8CFE:●]鬬荒馗。風雨孤征。簡書之威。俾予弗顛。我馬焉依。屑屑其勞也。非德而何。予至武陵。居沅水傍。或踰月未嘗跨焉。以故莫得伸其所長。跼蹐顧望兮頓其鎖韁。飲齕日削兮精耗神傷。寒櫪騷騷兮瘁毛蒼凉。路聞躞蹀兮逸氣騰驤。朔雲深分邊草遠。意欲往兮聲不揚。隤然自不得其所而死。故其嗟也兼常。初元宗羈大宛。而盡有其名馬。命典牧以時起居。洎西幸蜀。往往民間得其種而蕃焉。故良毛色者。率非中土類也。稽是毛物。豈祖於宛歟。漢之歌曰龍為友。武陵有水曰龍泉。遂歸骨於是川。且弔之曰。生於磧礰善馳走。萬里南來困邱阜。青菰寒菽非適口。病聞北風猶舉首。金臺已平骨空朽。投之龍淵從爾友。¶ 

** 觀市¶ 
:PROPERTIES:
:TITID: QTWTIT12014
:PERSID: QTWAUT1471
:END:

<pb:NFKB_QTW_p0608-10a>

由命士以上。不入於市。周禮有焉。由今觀之。蓋有因也。元和二年。沅南不雨。自季春至於六月。毛澤將盡。郡守有志於民。誠信而雩。遂遍山川方社。又不雨。遂遷市於城門之逵。予得自麗譙而俯焉。肇下令之日。布市籍者咸至。夾軌道而分次焉。其左右前後。班閒錯跱。如在闤闠之制。其列題區別。榜揭價名。物參外夷之貨。馬牛有牽。私屬有閑。在巾笥者。織文及素焉。在几閣者。彫彤及質焉。在筐筥者。白黑巨細焉。業於饔者。列饔饎陳[:#AS-96D7:⿺麥并]餌而苾然。業於酒者。舉酒旗滌盃盂而澤然。鼓刀之人。設膏俎解豕羊而赫然。華寔之毛。畋魚之生。交蜚走。錯水陸。㣥狀夥名。人隧而分。韞藏而待價者。負絜而求沽者。乘射其時者。奇贏以游者。坐賈禺禺。行賈遑遑。利心中驚。貪目不瞬。於是質劑之曹。較固之倫。合彼此而騰躍之。易良苦於巧言。斁量衡於險手。杪忽之差。鼓舌傖儜。詆欺相高。詭態橫出。鼓囂譁。坌煙埃。奮羶腥。謺巾履。囓而合之。異致同歸。雞鳴而爭赴。日午而駢闐。萬足一心。恐人我先。交易而退。陽光西徂。幅員不移。徑術如初。中無求隟地。俱唯守犬鳥烏。樂得腐餘。是日倚衡而閱之三。感其盈虛之相尋也速。故著於篇云。¶ 

<pb:NFKB_QTW_p0608-11a>

** 觀博¶ 
:PROPERTIES:
:TITID: QTWTIT12015
:PERSID: QTWAUT1471
:END:

客有以博戲自任者。速余觀焉。初主人執握槊之器。寘於廡下。曰。主進者要約之。既揖讓即次。有博齒二。異乎古之齒。其制用骨。觚稜四均。鏤以朱墨。耦而合數。取應期月。視其轉止。依以爭道。是制也。通行之久矣。莫詳所祖。以其用必投擲。故以博投詔之。是日客抵骨於局。且祝之曰。其來如趣。其去如脫。事先趦趄。命中無蹉跌。無從彼呼。無俾我怛。分曹遒迫。自朝至於日中昃。而與所祝異焉。客視骨如有情焉。如或憑焉。悉詈之不洩。又從而齕囓蹂躪之。莫顧其十目之咍讓也。乃曰。非余術之不工。是朽骨者。不余也。請刷恥於奕棋。主人促命燭以續之。騖神默計。巧竭智匱。主進者書勝負之數於牘。視其所喪。又倍前籍焉。觀者曰。以夫人之褊心。亦將詬棋而抵枰矣。既乃恬而不恤。赧然有失鵠求身之色。人咸異之。子劉子曰。先人者制人。博投是已。從人者制於人。枯棋是已。二者豈有數存乎其間哉。但處之勢異耳。是知當軸者易生嫌。而退身者易為譽。易生之嫌。不足貶也。易為之譽不足多也。在辯其所處而已。¶ 

<pb:NFKB_QTW_p0608-12a>

** 毘盧遮那佛華藏世界圖讚(幷序)¶ 

:PROPERTIES:
:TITID: QTWTIT12016
:PERSID: QTWAUT1471
:END:

佛說華嚴經。直入妙覺。不由諸乘。非大圓智。不能信解。德宗朝有龍象觀公。能於是經了第一義。居上都雲華寺。名聞十方。沙門嗣肇。是其上足。以經中九會。纂成華藏圖。俾人瞻禮。即色生敬。因請余讚之。即說讚曰。¶ 

清淨不染花中蓮。捧持世界百億千。踊出香海浩無邊。風輪負之晝夜旋。大雄九會化諸天。釋梵八部來森然。從昏至覺不依緣。初初極極性自圓。寫之綃素色相全。是色非色言非言。¶ 

** 口兵誡(幷序)¶ 

:PROPERTIES:
:TITID: QTWTIT12017
:PERSID: QTWAUT1471
:END:

余讀蒙莊書曰。兵莫慘於志。莫邪為下。缺然知志(一作智)士之傷夫生也。他日。讀遠祖中壘校尉書曰。口者兵也。衋然知言之為兵。又慘乎志。因博考前載。極其兩端。夫志兵之薄人。激烈抗憤。不過無從容於世耳。口兵之起。其形渥焉。繇是知吾祖之言為急。作誡以書於盤盂。¶ 

五刃之傷。藥之可平。一言成疴。智不能明。人或罹兵。道途奔救。投方效技。思恐其後。人或罹譖。比肩狐疑。借有紛解。毀輒隨之。故曰舌端之孼。慘乎楚鐵。夷竈誠謀。執戈以驅。¶ 

<pb:NFKB_QTW_p0608-13a>

掩人誠智。折笄以(一作之)詈。賢者誨子。信其有旨。發言之難。往古猶爾。辯為詐媒。默為德基。玉櫝不啟。焉能瑕疵。犫麋深居。孰謂可嗤。我誡於口。惟心之門。無為我兵。當為我藩。以慎為鍵。以忍為閽。可以多食。勿以多言。¶ 

** 猶子蔚適越誡¶ 
:PROPERTIES:
:TITID: QTWTIT12018
:PERSID: QTWAUT1471
:END:

猶子蔚。晨跪於席端曰。臣幼承叔父訓。始勾萌至於扶疎。前日不自意。有司以名汙賢能書。又不自意。被丞相府召為從事。重兢累愧。懼貽叔父羞。今當行。乞辭以為戒。余曰。若知彞器乎。始乎斲輪。因入規矩。刳中廉外。枵然而有容者。理膩質堅。然後加密石焉。風戾日晞。不剖(一作副)不聱。然後青黃之。鳥獸之。飾乎瑤金。貴在清廟。其用也羃以養潔。其藏也櫝以養光。苟措非其所。一有毫髮之傷。儡然與破甑為伍矣。汝之始成人。猶器之作朴。是宜力學為礱斲。親賢為青黃。睦僚友為瑤金。忠所奉為清廟。盡敬以為羃。慎微以為櫝。去怠以護傷。在勤而行之耳。設有人思披重霄而挹顥氣。病無階而升有力者。揭層梯而倚泰山。然而一舉足而一高。非獨揭梯者所能也。凡大位未嘗曠。故世多貴人。唯天爵并者。乃可偉耳。夫偉人之一顧踰乎華章。而¶ 
<pb:NFKB_QTW_p0608-14a>
一非亦慘乎黥刖。行矣慎諸。吾見垂天之雲。在爾肩腋間矣。昔吾友柳儀曹嘗謂吾文雋而膏。味無窮而炙愈出也。遲汝到丞相府。居一二日。袖吾文入謁。以取質焉。丞相吾友也。汝事所從。如事諸父。借有不如意。推起敬之心以奉焉無忽。¶ 

** 佛衣銘(并序)¶ 

:PROPERTIES:
:TITID: QTWTIT12019
:PERSID: QTWAUT1471
:END:

吾既為僧琳撰曹溪第二碑。且思所以辯六祖置衣不傳之旨。作佛衣銘曰。¶ 

佛言不行。佛衣乃爭。忽近貴遠。古今常情。尼父之生。土無一里。夢奠之後。履存千祀。惟昔有梁。如象之狂。達摩救世。來為醫王。以言不痊。因物乃遷。如執符節。行乎復關。民不知官。望車而畏。俗不知佛。得衣為貴。壞色之衣。道不在茲。由之信道。所以為寶。六祖未彰。其出也微。既還狼月[:#AS-FBED:●]荒。憬俗蚩蚩。不有信器。眾生曷歸。是開便門。非止傳衣。初必有終。傳豈無已。物必歸盡。衣胡久恃。先終知終。用乃不窮。我道無朽。衣於何有。其用已陳。孰非芻狗。¶ 

** 陋室銘¶ 
:PROPERTIES:
:TITID: QTWTIT12020
:PERSID: QTWAUT1471
:END:

山不在高。有僊則名。水不在深。有龍則靈。斯是陋室。惟吾¶ 
<pb:NFKB_QTW_p0608-15a>
德馨。苔痕上階綠。草色入簾青。談笑有鴻儒。往來無白丁。可以調素琴。閱金經。無絲竹之亂耳。無桉牘之勞形。南陽諸葛廬。西蜀子雲亭。孔子云。何陋之有。¶ 

** 許州文宣王新廟碑¶ 
:PROPERTIES:
:TITID: QTWTIT12021
:PERSID: QTWAUT1471
:END:

歲在丙辰元日。開成許州牧尚書杜公作文宣王廟暨學舍於兌隅。革故而鼎新也。前年公受社與鉞。且董淮揚汝南之師。八月上丁。釋菜於宣父之室。陋宇荒階。不足迴旋。已事而歎。乃詢黃髮。有鄉先生前致辭曰。自盜起幽陵。許為兵衝。連戰交捽。率無寧歲。耳悅鉦鼓。不聞絃歌。目不知書。不害為智。邇來生聚教養。起居祖習。一出於軍容。今幸天子憐許民。為擇賢侯。此人人思治之時也。公曰諾。吾當先後之。於是元年修戎律以通眾志。次年成郡政以蠲民瘼。季年崇教本以厚民風。我言既從。乃卜新宮瀷水之瀕。城池在東。登登其杵。坎坎其斧。繩之墨之。鑿枘枝梧。載塗載奐。黑[:#AS-FBED:●]亢焉陵虛。寢廟宏敞。齋宮嚴閟。軒墀廂廡。儼雅清潔。門庭牆仞。望之生敬。外飾觚稜。中設黼幄。嚮明當宁。用王禮也。堯頭禹身華冠象佩之容。取之自鄒魯。及門覩奧偶形畫像之儀。取之自太學。尊彞籩豆青黃規矩之器。秉周¶ 
<pb:NFKB_QTW_p0608-16a>
禮也。犧牲制幣薦獻升降之節。遵國章也。藏經於重檐。斂器於庋櫝。講筵有位。鼓篋有室。授經有博士。督課有助教。指蹤有役夫。洒掃有廟幹。公又割隙地為廣圃。蒔其柔蔬。而常菹旨蓄之御備。捨已俸為子錢。榷其孳贏。而鹽酪釭膏之用給。濟濟莘莘。化行風驅。家慕恭儉。戶知敬讓。父誨其子。兄規其弟。不遊學堂。與撻市同。繇是縻勇爵戴鶡冠者。往往弭雄姿而觀習禮義。矜甲冑者知根於忠信。服縵胡者不敢侮縫掖。教化之移人也。如置郵焉。冬十一月。許人以新儒宮成來告。且乞辭。欲行乎遠也。公名悰。字永裕。故丞相岐國公之孫。岐公弻諧三帝。碩。學冠天下。嘗著書二百餘篇。言禮樂刑政古今損益。統名曰通典。藏在石室。副行人間。今孝孫聿修之。形乎事業。播於聲詩。懿哉能世其家也。禹錫昔年忝岐公門下生。四參公府。近年牧汝州。道許昌。躬閱其政。故不得讓。遂銘於麗牲之碑。銘曰。¶ 

許介韓魏。四征之地。兵興已還。其鬬口[:#AS-FBED:●]顏口[:#AS-FBED:●]顏。亦有儒宮。軋於兵間。賢族戾止。思樂泮水。俾人嚮學。王化之始。便地爰相。新規鬱起。廟貌斯嚴。堂皇有煒。秩秩禮物。祁祁冑子。入於門牆。如造闕里。春誦夏絃。載揚淑聲。風於閭閻。浹於郊坰。¶ 

<pb:NFKB_QTW_p0608-17a>

途讓斑白。家尊父兄。與化而遷。其猶性成。昔之委巷。相詬交侮。今逢親戚。不道媟語。昔之連營。誇力使酒。今遇賓客。斂容拱手。魯有泮林。鳥革其音。許崇學斅。民悅其教。鐫於圭石。以志新廟。¶ 

** 東都留守令狐楚家廟碑¶ 
:PROPERTIES:
:TITID: QTWTIT12022
:PERSID: QTWAUT1471
:END:

今上元年七月十三日。汴州刺史宣武軍節度副大使知節度事汴宋亳等州觀察處置使銀青光祿大夫檢校禮部尚書兼御史大夫上柱國彭陽縣開國伯令狐公西嚮拜章上言。守臣楚蒙被恩澤。列為元侯。得立家廟。以奉常祀。制書下其奏於有司。於是善相考祥。得地於京師通濟里。居無何。新廟成。公以守藩故。申命季弟監察御史定卜牲練日。越八月丁亥。祔享三室。塪墉以尚幽。設幄以迎精。禮無尤違。神用寧謐。第一室曰秦州上邽縣尉諱濬。以妣太原王氏配。第二室曰綿州昌明縣令贈吏部尚書諱崇亮。以妣贈太原郡夫人河東柳氏配。第三室曰太原府功曹參軍贈太子太保諱丞簡。以妣贈魏國太夫人富春孫氏配。明年十月。公由浚郊以介圭入覲。真拜戶部尚書。進爵為魯侯。既辤戎旃。得以列侯謁三廟。是歲南至。上不視¶ 
<pb:NFKB_QTW_p0608-18a>
朝。又得以時展祭。先期致齋。栗然以敬。既齋盡志。歆然永思。奉其百順。陳以具物。始躋而虔恭。終獻而汍瀾。既卒事。顧麗牲之石。宜有刊紀。乃俾家老授其牒於所知云。令狐晉邑也。晉大夫魏顆以輔氏之功始封焉。其易名曰文。國語所謂令狐文子是也。其先周文王之昭畢公高之裔畢萬為晉卿。始封於魏。自萬至顆蓋四世。其後三十七世。藍田侯虬仕拓跋魏為燉煌郡太守。子孫因家。遂占數為郡人。藍田之孫熙。在隋為納言。惟上邽府君納言之元孫。道克肖而位不至。惟尚書府君西州之右族。光未耀而德已基。惟太保府君志為君子儒。以明經居上第。調補陽安縣主簿。歷正平縣尉汾州司法參軍陜西大都督府兵曹。終於太原府首掾。始以顓經進。既仕。旁通百家。愛穀梁子清而婉。左邱明國語辨而工。司馬遷史記文而不華。咸手筆朱墨。究其微旨。愷悌以肥家。信誼以急人。德充齒耋。獨享天爵。故休祐集於身後。徽章流乎佳城。凡以子貴承澤降命書告第者。始贈尚書祠部郎中。再贈禮部尚書。三加右僕射。四進太保。五為上公。先夫人亦四徙封。密印纍纍。邦族聳慕。生三子皆才。彭陽公為嗣。次子從。端實肅給。今為¶ 
<pb:NFKB_QTW_p0608-19a>
檢校膳部郎中參河東軍事。季子前所謂監察御史。今主柱下方書。溫敏而有文。綽綽然真令兄弟。惟彭陽公以詞筆取科名。累參侍從。由博士主尚書牋奏。典內外書命。遂登樞衡。言文章者以為冠。擁節總戎。率身和眾。留惠於盟津。變風於浚都。言方略者以為能。夫浚師嚄唶難治。乘釁竊發。寖成習俗。莅政五載。飲和革心。束馬來朝。熊羆隕涕。問公還期。觴必祝之。留為常伯。旋命居守。汴人聞公之東。近而愈懷。翹翹瞿瞿。盡西其首。言遺愛者可紀焉。貴而率禮。老而能慕。怵惕乎霜露。齋莊乎廟祧。睦其仲季。施其鄉黨。言孝悌者歸厚焉。勒銘於碑。以代彞鼎。銘曰。¶ 

已孤之孝。莫如備物。顯彼新廟。四阿三室。時維仲月。卜用柔日。醆醴苾芬。牲牷博腯。籩甒在堂。蕭膋在庭。孝孫蒸蒸。躬若捧盈。低簪委紳。薦俎登鉶。肹蠁交感。流涕緣纓。禮以備儀。誠以致美。祖考來格。錫之休祉。工祝告訖。退循軒戺。乃授風人。作詩以紀。猗歟彭陽之寵。光佐憲皇。穆穆皇皇。西省東臺。迭為侍郎。國之大柄。咨爾平章。敬宗凝旒。俾鎮雍邱。入為地官。令守東州。彭陽之忠。厚宜介福。以壽東郊。既釐可復。朝右[:#AS-92F9:⿰帛⿱丿糸]¶ 
[:#AS-92F9:⿰帛⿱丿糸]。其冑系於周舊。由我顯起。必昌其後。¶ 

<pb:NFKB_QTW_p0608-20a>

大和紀元。作廟之首。刻碑廟門。龍集己酉。¶ 

** 唐興元節度使王公先廟碑¶ 
:PROPERTIES:
:TITID: QTWTIT12023
:PERSID: QTWAUT1471
:END:

唐制五等。有爵服而無山川。登於三事。得立四廟。備物崇祀。以交神明。敬先報本。以輔孝治。有國之令典也。惟長慶三年。前相國王公始卜廟於西京崇業里。公時鎮劍南東川。上章曰。臣涯官秩印綬。品俱第三。請如式以奉宗廟。制曰可。是歲仲冬。申命長男孟堅祔其主於三室。明年。公入為御史大夫。復以十二月躬行烝祭。間歲。公出梁州。就拜司空。禮崇異數。廟加祀室。大和二年。增新室既成。祔顯考於尊位。告饗由禮。觀之者以為世程。第一室曰上儀同幽州別駕府君諱元政。以妣博陵崔氏配。第二室曰湖州安吉縣令贈尚書刑部員外郎府君諱寔。以妣贈扶風縣太君馬氏配。第三室曰朝散大夫青州司馬贈戶部侍郎府君諱祚。以妣贈武威郡太夫人賈氏配。第四室曰溫州刺史贈太尉府君諱晃。以妣贈魯國太夫人博陵崔氏配。初周王太子晉遇浮邱公。化為神仙。時人號曰王家。其後遂以命氏。顯於秦者曰翦。三世將秦師。子孫分居晉代間。東漢有徵君霸。霸孫甲。亦號徵君。徙居祁縣為著姓。故至於¶ 
<pb:NFKB_QTW_p0608-21a>
今為太原人。自漢涉魏。益以熾昌。凡十葉至後魏度支尚書廣陽侯冏。廣陽有二子。神念神感。神念南奔梁。神感北仕齊。惟儀同府君廣陽侯五代孫也。唐興於太原。寔從義旗。佐成王業。故有開府儀同之寵。惟刑部府君以功臣子理二邑。不躋貴仕。故有錫羨後大之祥。惟戶部府君幼孤以孝聞於鄉曲。未冠以文售於有司。由前進士補延州臨安縣主簿。會詔徵賢良。策在甲科。授瀛州饒陽尉。歲滿遷渭南。天后在神都。而東畿差重。遂由渭南轉河陽。適逢建萬象神宮。甸內吏分董其役。因上書切諫。繇是名益聞。開元初以大理司直馳軺車聯讞大獄。閩禺朔漠。所至決平。早以欒棘傷生。晚成劇恙。樂就夷曠。故不至大官。惟太尉府君生於治平時。以文學自奮。年十有五。賁然從秋賦。明年春升名於司徒。又一年。元宗御層樓。發德音。懸文辭政術科以置髦士。府君策最高。授太常寺太祝。未幾。復以能通道德南華沖虛三真經進盩厔尉。天寶中歷右拾遺左補闕禮部司駕二員外郎。屬幽陵亂華。遣兵南服。因佐閩粵。改檢校比部郎中行軍司馬。時中原甫寧。江南為吉地。二千石多用名德。乃以府君牧溫州。朝廷虛公卿以俟高¶ 
<pb:NFKB_QTW_p0608-22a>
第。及聞訃。永嘉人輟舂罷社。薦紳閒以不淑相弔焉。雖位負於道。而邁德垂矩。後之人得以纘承丕揚之。其儲休啟祐有自云爾。生三子。皆聰明絕人。長曰沼。以神童仕至檢校禮部郎中。次曰潔。以奇文仕至國子司業。今代郡公。寔季子也。早在文士籍。射策連中。咸世其家。貞元中。德宗聞其名。自藍田尉召入禁中視草。厥後三典書命。再參內庭。憲宗器之。付以國柄。翊贊有道。雖策免。常居大僚。今年自梁州請覲。上思用舊臣為羽儀。遂領太常。其公府如故。以一心事六君。顯官重務。靡不揚歷。且夫起諸生至三公。而心愈卑。道益廣。出授黃鉞以臨諸侯。入服華章以謁家廟。追崇極大位。血食備多室。享全榮而奉昭薦。嗚呼。公侯之孝歟。宜書廟器。以視喬公之三鼎。其詞曰。¶ 

閟宇神庭。邃清而嚴。上公之儀。四室耽耽。犧以潔牲。粢以大糦。交神尚敬。合魂尚氣。子姓宗工。駿奔奉事。副笄侈袂。儼恪居次。孝孫兢兢。執爵而升。以祼以濯。以伏以興。水陸具來。羶薌畢登。列於圜方。其器增增。乃禴乃嘗。敬而追遠。二昭二穆。孝以尊本。瞻瞻几幄。蹜蹜堂閫。禮成起慕。涕落元衮。濡露踐霜。誰無永懷。不如達者。哀與榮偕。逢時奮庸。¶ 

<pb:NFKB_QTW_p0608-23a>

誰不得位。不如仁人。以道為貴。惟公之達兮。名以顯親。惟公之仁兮。德以澡身。六朝之清臣。一代之全人。宜其世家。翼翼振振。罔不肅祗。於廟之門。¶ 

