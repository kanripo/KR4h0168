#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0918-19a> 
#+PROPERTY: JUAN 0919
欽定全唐文卷九百十九¶ 

<pb:NFKB_QTW_p0919-01a>

* 暜門子¶ 
:PROPERTIES:
:PERSID: QTWAUT2664
:END:

暜門子俗姓何氏。岳陽人。登進士第。後為沙門。住南岳寺。貞元八年卒。門人曇環。集遺文二百篇行於世。¶ 

** 妙法蓮華經元義釋籤緣起序¶ 
:PROPERTIES:
:TITID: QTWTIT18271
:PERSID: QTWAUT2664
:END:

四教成列。開合之旨蘊乎其中。十子既往。幽贊之功在人方絕。惟三轉遂周。一乘載道。經文顯而約。元記博而深。後進難窺。蒙求尚壅。不遠而復。存乎其時。我哲匠湛然公當之矣。公孩提秀發。志學名成。淵解得於自心。博贍振於先達。無適不可。以虛受人。洎毘壇以至於國清。其從如雲矣。間者島夷作難。海山不寧。徇法之序多。仄身巖宇。或謂身危法喪。莫如奉法全身。僶俛遂行。暴露原野。是樂法者。請益悅隨。且法實無邊。身則有待。宏敷未暇。籤訪有憑。因籤以釋。思逸功倍。美哉洋洋乎。登門者肯綮未嘗。望涯者恥躬不逮。乘是以訓。文其可廢耶。先德既詳。雖大科不舉。諸生未達。在小疑必疏。凡十卷。不忘於本。以天台命家。善繼其宗。以釋籤順學。信所謂觀象得意。俾昏作明。永代不朽者也。暜早嵗在塵。後時從道。徒欲擊其大節。獨不愧於心乎。¶ 

<pb:NFKB_QTW_p0919-02a>

** 止觀輔行傳宏決序¶ 
:PROPERTIES:
:TITID: QTWTIT18272
:PERSID: QTWAUT2664
:END:

宗虛無者。名教之道廢。遺文字者。述作之義乖。古先梵王。乘時利見。聖賢道契。德音莫違。尚(闕一字)言詮寄諸結集。况時淹像季。學鮮知幾。領會之賓。十無一二。至有窮年默坐。(闕一字)節於昏(闕一字)白首論心。遲回於半滿。人之多(闕一字)其若是乎。(闕一字)階捫象。各陳乳色。或謂即心是佛。悟入之(闕一字)色不異空。本末誰迹。將冥(闕一字)待章句(闕三字)呼大教陵夷若是。蓋由未辯文字之性(闕二字)喻總持之功深。惟昔智者大師。降生示世。(闕一字)敷元德。大拯橫流。咨覆簣於大思。振絕維於龍猛。命家作古。以中觀為宗師。立極建言。以上乘為歸趣。爰什灌頂。頂公引而伸之。欽若(闕一字)持廣有記述。教門戶牖。自此重明。繼之以法華威。威公宿植。不愆於素。復次天宮威。威公敬承。如水傳器。授之於左谿。元朗。朗公卓絕。天機獨斷。相沿說釋。遑恤吾文。載剔於毘壇湛然。然公間生。總角穎悟。左谿深相器異。誓以傳燈。嘗言止觀二門。乃統萬行。圓頓之說。一以貫之。噫。纉承四世。年將二百。魚魯斯訛。不無同異。方將繹思津。道元流。遂廣斥邪疑。旁薄今古。質而不野。博而不繁。著輔行記凡十卷。備前聖¶ 
<pb:NFKB_QTW_p0919-03a>
廣畧之旨。允今人勝劣之機。豈維錯綜所聞。將以隱括所治。所治即行。三多之妙運遽階。所聞唯解。一真之元覽沕[:#AS-FBEC:●]口夫。行有歧路。則始終天隔。解無方隅。亦淺深隨類。建言輔行。以舉其全。故自遠方來。詢疑請益。擊蒙發覆。孜孜日夕。庶幾幽贊。欽若傳宏。道之將行。不孤運矣。咨予末學。輕說上乘。其猶燭火。增輝二曜。¶ 

* 靈祐¶ 
:PROPERTIES:
:PERSID: QTWAUT2665
:END:

靈祐俗姓趙氏。福州長溪人。從本郡法恒禪師出家。入天台遇寒山子。造國清寺遇拾得。元和末至長沙。住大溈山同慶寺。大中七年卒。年八十三。詔諡大圓禪師。¶ 

** 警策文¶ 
:PROPERTIES:
:TITID: QTWTIT18273
:PERSID: QTWAUT2665
:END:

夫業繫受身。未免形累。稟父母之遺體。假眾緣而共成。雖乃四大扶持。常相違背。無常老病。不與人期。朝存夕亡。剎[:#AS-8BB1:⿰冉⻖]異世。譬如春霜曉露。倏忽即無。岸樹井藤。豈能長久。念念迅速。一剎[:#AS-8BB1:⿰冉⻖]間。轉息即是來生。何乃晏然空過。父母不供甘旨。六親固以棄離。不能安國治邦。家業頓捐繼嗣。緬離鄉黨。剃髮稟師。內勤剋念之功。外宏不諍之德。迥脫塵世。冀期出離。何乃纔登戒品。便言我是比邱。檀越所須。喫¶ 
<pb:NFKB_QTW_p0919-04a>
用常住。不解忖思來處。謂言法爾合供。喫了聚頭喧喧。但說人間雜語。然則一期趁樂。不知樂是苦因。曩劫徇塵。未嘗返省。時光淹沒。嵗月蹉跎。受用殷繁。施利濃厚。動經年載。不擬棄離。積聚滋多。保持幼質。導師有勅。戒勗比邱。進道嚴身。三常不足。人多於此。躭味不休。日往月來。颯然白首。後學未聞旨趣。應須博問先知。將謂出家。貴求衣食。佛先制律。啟創發蒙。軌則威儀。靜如冰雪。止持作犯。束斂初心。微細條章。革諸猥弊。毘尼法席。曾未叨陪。了義上乘。豈能甄別。可惜一生空過。後悔難追。教理未嘗措懷。元道無因契悟。及至年高臘長。空腹高心。不肯親附良友。惟知倨傲。未諳法律。戢斂全無。或大語高聲。出言無度。不敬上中下座婆羅門。聚會無殊。椀鉢作聲。食畢先起。去就乖角。僧體全無。起坐忪諸。動他心念。不存些些軌則。小小威儀。將何束斂。後昆新學。無因倣傚。纔相覺察。便言我是山僧。未聞佛教行持。一向情存粗糙。如斯之見。蓋為初心慵惰。饕餮因循。荏苒人間。遂成疎野。不覺躘踵老朽。觸事面墻。後學咨詢。無言接引。縱有談說。不涉典章。或被輕言。便責後生無禮。瞋目忿起。言語駭人。一朝臥疾在牀。眾苦縈纏逼¶ 
<pb:NFKB_QTW_p0919-05a>
迫。晚夕思忖。心裏恛惶。前路茫茫。未知何往。從茲始知悔過。臨渴掘井。奚為自恨。早不預修。年晚多諸過咎。臨行揮霍。怕怖慞惶。縠穿雀飛。識心隨業。如人負債。強者先牽。心緒多端。重處偏墜。無常殺鬼。念念不停。命不可延。時不可待。人天三有。應未免之。如是受身。非論劫數。感傷嘆訝。哀哉切心。豈可緘言。遞相警策。所恨同生像季。去聖時遙。佛法生疎。人多懈怠。畧伸管見。以曉後來。若不蠲矜。誠難輪逭。¶ 

夫出家者。發足超方。心形異俗。紹隆聖種。震懾魔軍。用報四答。拔濟三有。若不如此。濫厠僧論。言行荒疎。虛霑信施。昔年行處。寸步不移。恍惚一生。將何憑恃。况乃堂堂僧相。容貌可觀。皆是宿植善根。感斯異報。便擬端然拱手。不負寸陰。事業不勤。功果無因克就。豈可一生空過。抑亦來業無裨。辭親決志披緇。意欲等超何所。曉夕思忖。豈可遷延過時。心期佛法棟梁。用作後來龜鏡。常以如此。未能少分相應。出言須涉於典章。談說乃傍於稽古。形儀挺特。意氣高閑。遠行要假良朋。數數清於耳目。住止必須擇伴。時時聞於未聞。故云生我者父母。成我者朋友。親附善者。如霧¶ 
<pb:NFKB_QTW_p0919-06a>
露中行。雖不溼衣。時時有潤。狎習惡者長惡知。見曉夕造惡。即目交報。歿後沈淪。一失人身。萬劫不復。忠言逆耳。豈不銘心者哉。便能澡心育德。晦迹韜名。蘊素精神。喧囂止絕。若欲參禪學道。頓超方便之門。心契元津。研幾精妙。決擇深奧。啟悟真源。博問先知。親近善友。此宗難得其妙。切須仔細用心。可中頓悟正因。便是出塵階漸。此則破三界二十五有。內外諸法。盡知不實。從心變起。悉是假名。不用將心湊泊。但情不附物。物豈礙人。任他法性周流。莫斷莫續。聞聲見色。蓋是尋常。者邊那邊。應用不闕。如斯行止。實不枉披法服。亦乃酬報四恩。拔濟三有。生生若能不退。佛階決定可期。往來三界之賓。出沒為他作則。此之一學。最妙最元。但辦肯心。必不相賺。若有中流之士。未能頓超。且於教法畱心。溫尋貝葉。精搜義理。傳唱敷揚。接引後來。報佛恩德。時光亦不虛棄。必須以此扶持。住止威儀。便是僧中法器。豈不見倚松之葛。上聳千尋。附託勝因。方能廣益。懇修齋戒。莫謾虧踰。世世生生。殊妙因果。不可等閑過日。兀兀度時。可惜光陰。不求升進。徒消十方信施。亦乃辜負四恩。積累轉深。心塵易壅。觸途成滯。人所輕欺。古云。彼既¶ 
<pb:NFKB_QTW_p0919-07a>
丈夫我亦爾。不應自輕而退屈。若不如此。徒在緇門。荏苒一生。殊無所益。伏望興決烈之志。開特達之懷。舉措看他上流。莫擅隨於庸鄙。今生便須決斷。想料不由別人。息意忘緣。不與諸塵作對。心空鏡寂。只為久滯不通。熟覽斯文。時時警策。強作主宰。莫狥人情。業果所牽。誠難逃避。聲和嚮順。形直影端。因果歷然。豈無憂懼。故經云。假使百千劫。所作業不亡。因緣會遇時。果報還自受。故知三界刑罰。縈絆殺人。努力勤修。莫空過日。深知過患。方乃相勸行持。願百劫千生。處處同為法侶。乃為銘曰。¶ 

幻身夢宅。空中物色。前際無窮。後際寧剋。出此沒彼。升沈疲極。未免三輪。何時休息。貪戀世間。陰緣成質。從生至老。一無所得。根本無明。因茲被惑。光陰可惜。剎那不測。今生空過。來生窒塞。從迷至迷。皆因六賊。六道往還。三界匍匐。早訪明師。親近高德。決擇身心。去其荊棘。世自浮虛。眾緣豈逼。研窮法理。以悟為則。心境俱捐。莫記莫憶。六根怡然。行住寂默。一心不生。萬法俱息。¶ 

* 福琳¶ 
:PROPERTIES:
:PERSID: QTWAUT2666
:END:

福琳。元和中沙門。¶ 

<pb:NFKB_QTW_p0919-08a>

** 唐湖州杼山皎然傳¶ 
:PROPERTIES:
:TITID: QTWTIT18274
:PERSID: QTWAUT2666
:END:

釋皎然。名晝。姓謝氏。長城人。康樂侯十世孫也。幼負異才。性與道合。初脫羈絆。漸加削染。登戒於靈隱戒壇。守直律師邊聽毗尼道。特所畱心。於篇什中。吟咏情性。所謂造其微矣。文章儁麗。當時號為釋門偉器哉。後博訪名山法席。罕不登聽者。然其兼攻竝進。子史經書。各臻其極。凡所遊歷。京師則公相敦重。諸郡則邦伯所欽。莫非始以詩句牽勸。令入佛智。行化之意。本在乎茲。及中年謁諸禪祖。了心地法門。與武邱山元浩會稽靈澈為道交。故時諺曰。霅之晝。能清秀。貞元初。居於東溪草堂。欲屏息詩道。非禪者之意。而自悔之曰。借使有宣尼之博識。胥臣之多聞。終朝目前。矜道侈義。適足以擾我真性。豈若孤松片雲。禪座相對。無言而道合。至靜而性同哉。吾將入杼峯。與松雲為偶。所著詩式及諸文筆。併寢而不紀。因顧筆硯曰。我疲爾役。爾困我愚。數十年間。了無所得。况汝是外物。何累於人哉。住既無心。去亦無我。將放汝各歸本性。使物自物。不關於予。豈不樂乎。遂命弟子黜焉。至五年五月。會前御史中丞李洪自河北負譴。再移為湖守。初相見。未交一言。怳若神合。¶ 

<pb:NFKB_QTW_p0919-09a>

素知公精於佛理。因請益焉。先問宗源。次及心印。公笑而後答。他日言及詩式。具陳以宿昔之志。公曰不然。因命門人檢出草本。一覽而歎曰。早年會見沈約品藻慧休翰林庾信詩箴。三子所論。殊不及此。奈何學小乘見。以宿志為辭耶。遂舉邑中詞人吳季德。梁常侍均之後。其文有家風。予器而重之。晝以陸鴻漸為莫逆之交。相國于公頔顏魯公真卿命裨贊韻海二十餘卷。好為五雜俎篇。用意奇險。實不忝江南謝之遠裔矣。晝清淨其志。高邁其心。浮名薄利。所不能啖。唯事林巒。與道者游。故終身無惰色。又興冥齋。蓋循燋面然故事。施鬼神食也。晝舊居州興國寺。起意自捐衣囊施之。嘗有軍吏沈釗。本德清人也。夕從州出。乘馬到駱駝橋。月色皎如。見數人盛飾衣冠。釗怪問之。如何到此。曰。項王祠東興國寺然公修冥齋。在此伺耳。釗翌日往覆。果是鬼物矣。又長城赳胥錢沛行役。泊舟呂山南。見數十百人行。幷提食器。負束帛。怡然語笑而過。問其故。云赴然師齋來。時顏魯公為刺郡。早事交遊。而加崇重焉。以貞元年終山寺。有集十卷。于頔序集。貞元八年正月。勅寫其文集入於祕閣。天下榮之。觀其文也。亹亹而不厭。合¶ 
<pb:NFKB_QTW_p0919-10a>
律乎清壯。亦一代偉才焉。晝生常與韋應物盧幼平吳季德李[:#AS-9478:⿳艹口咢]皇甫曾梁肅崔子向薛逢呂渭楊逵。或簪組。或布衣。與之交結。必高吟樂道。道其同者。則然始定交哉。故著儒釋交遊傳。及內典類聚。共四十卷。號呶子十卷。時貴流布。元和四年。太守范傳正會稽釋靈澈同過舊院。就影堂傷悼彌久。遺題曰。道安已返無何鄉。慧遠來過舊草堂。余亦當時及門者。共吟佳句一焚香。其遺德後賢所慕者。相繼有焉。¶ 

* 至賢¶ 
:PROPERTIES:
:PERSID: QTWAUT2667
:END:

至賢。元和中沙門。¶ 

** 楊岐山甄叔大師碑銘¶ 
:PROPERTIES:
:TITID: QTWTIT18275
:PERSID: QTWAUT2667
:END:

楊岐大師法號甄叔。幼而聰敏。倜儻不㣥。心月貞明。具大人相。觀死生輪上見三聚㣥迷。猶焦螟處在蚊睫。勝妙欲藥。似嚼蠟無味。遂投簪削頂。具佛壇式。求正覺了義。扣大寂禪門。一造元機。萬慮都寂。乃曰。㣥靈本源。假名為佛。體竭形消而不滅。金流樸散而常存。性海無風。金波自湧。心靈絕兆。萬象齊昭。體斯理者。不行而遍歷沙界。不用而功葢元化。如何背覺。反合塵勞。於蔭界中。妄自囚縶。形同水¶ 
<pb:NFKB_QTW_p0919-11a>
月。浪跡人天。見岐山㣥峯四合。乃曰。坤元作鎮。造我法城。纔發一言。千巖響答。松開月殿。星布雲廊。青嵐色中。化出金堺一所。宴坐四十餘年。滿室金光。晝夜常照。宜城化緣已畢。機感難畱。元和庚子歲正月十三日。忽棄塵區。選歸大定。門弟子如父母逝。痛勝於心。泣悲震海。哀聲動山。如月隱天衢。㣥星失曜。大集眾木。積為香樓。用建茶毗。獲舍利七百粒。於東峯下。建窣堵坡。巖掟錦障列其前。澗撲銀河落其後。永光法嗣。用鎮山門。上足僧有任運者。飽飲法乳。誓報深恩。涉萬重山。經三千里。來投於我。請述斯文。將副其心。式旌不朽。銘曰。¶ 

吾師內外皆明澈。如淨琉璃含寶月。常將定水灑㣥靈。大注禪河未曾竭。獨步楊岐山(闕一字)頂。建出花宮勝仙闕。樓臺扛勢(闕一字)虛空。魔界輪幢盡摧折。閻浮月隱須彌角。一念收光歸寂滅。長畱舍利鎮山河。光透支提照巖穴。猶如簷蔔花飛去。枝上餘香常不歇。無限門人臭此香。還向枝頭香更發。¶ 

* 師用¶ 
:PROPERTIES:
:PERSID: QTWAUT2668
:END:

師用。太和中沙門。¶ 

<pb:NFKB_QTW_p0919-12a>

** 爐峯院鐘記(并銘)¶ 

:PROPERTIES:
:TITID: QTWTIT18276
:PERSID: QTWAUT2668
:END:

聖人立法制器。以利濟於時。其義遠矣。釋氏教有以鐘號法鼓。鏗以致信。信以警時。時以集事。其用勤矣。故凡緇侶住處。必懸以簨簴。立以臺閣。蓋取斯也。南陵邑境。有靜勝之地。曰爐峯道場者。在老山之艮方。是處本京地杜處士之業也。故處士諱有正。樂天養素。而隱於邱園。以此地氣爽而泉甘。木秀而草蕃。雖在人境。勝勢特異。將建淨宇。以棲真徒。彰其言而未果其事。無幾何。屬壽迫大運。以永貞元年而終。嗚呼。修短之分。其可歎也。洎元和年中。賢夫人徐氏。命其子著藹蕃芃等。追成先考之志。乃剏院宇。請尼惟採尼義靜等居之。裝嚴住持。士女皈向。增修堂室。供給壽用。興福建善。未之有極也。杜氏季子芃。既習善履敬。久而彌殷。以白法斯宏鴻鐘。乃發願而營之。詢謀同緣。有遂厥志。於太和二年十二月二十八日。集正信。命良工。施洪爐。鼓[:#AS-8867:⿳士冖䂞]籥。革金而成焉。其形其聲。咸所妙好。觀聽者謂杜君之威冥祐也。且夫中人之務學於道者。或勤而不息。或惰而不勵。惟鐘能節之。使知時合宜。得進退之度。警告昏曙。發幽暢遠。聆其響者。肅然起慈敬之念。况拯危拔苦之¶ 
<pb:NFKB_QTW_p0919-13a>
感。彰乎前傳哉。芃既情敬於中。事契於理。功成願畢。刊石以記之。告於沙門師用。請贊其盛事。師用既察其所以。迺揚斯人之善而銘云。¶ 

釋門信鼓。是曰洪鐘。能齊進退。實警昏蒙。叩則應人。鏗鍠舂容。沙門斂念。舊感冥通。檀那杜君。宿習正因。迹在儒仕。情超世塵。爰求良工。乃鍊精䥫。成茲寶器。狀貌殊絕。茲聲隱隱。振水搖雲。思息炎熾。魚停劍輪。景福無際。殊切不朽。勒銘於斯。昭示其後。¶ 

* 道振¶ 
:PROPERTIES:
:PERSID: QTWAUT2669
:END:

道振。太和中沙門。¶ 

** 福巖禪院讀法華經姓名記¶ 
:PROPERTIES:
:TITID: QTWTIT18277
:PERSID: QTWAUT2669
:END:

郡城東南三十餘里。丹流灣曲。山罨翠屏。雲霞生雙髻之峯。碧霞吐香爐之石。谷深景邃。地近山幽。藏陰南連。禮浮北接。硤石之名。本非寺號。徑通人行。時共稱焉。初有曇始禪師。大齊起義之首。奏藏陰寺講涅槃經。感野雉來聽。藏神遺絹。獮猴奉果。山神獻飧。時之異人乎。其難識矣。周朝有惠遠法師。即晉城霍秀人也。制涅槃疏。擲筆昇空。精義入神。以驗其旨。名振古今。號擲筆臺。已現存焉。近唐代宗¶ 
<pb:NFKB_QTW_p0919-14a>
之運。神墨禪師。唐之貴葉。學究典墳。善閑莊老。捨榮慕道。晦迹忘名。藏陰宴坐。林藪行節。孤迅人難可儔。真元之時。有智通法師。近朝供奉。聰惠天假其靈。善談涅槃。真(闕)制六波羅蜜疏。流於世也。今有惠愔禪師。業善儒門。博通子史。高道不事。棄筆從緇。究禪理而真心自閑。習心觀而定惠雙運。居無定所。雲林是家。遠尋靈跡。來屆此山。時有智岑。善講天台教門。深遠妙源。精義尢博。誓為佛使。行化人間。來亦於此。知山靈秀。景勝處幽。名僧繼踵。其時懷公至此。欲過嵩嶽。志求法華道場之處。土地時運。宿緣所追。乃感邦伯邀畱。及有清信長老。結邑請住。去太和二年。上方剏造僧院。兼置暜賢道場。為山寺荒廢嵗久。杜絕人來。道者難居。蓋為差稅。時太守王公。以善理人。慈愛育物。敬崇三寶。荷護伽藍。自至山門。殷勤畱請。兼捨祿粟。及勸官僚資助。幷咸降差科。時有清信之士。以議助濟差科。時有廿八入(闕)經(闕)年間人即論散出。邑今有六七人。同為竭力。崇供山寺科(闕)幷造閣一所。兼素畫彌勒。兼諸方信施者。幷邑外持念經人。具歷此石。法華之應。事亦具載矣。邑人司徒暎等。宿植深厚。菩提種成。法雨潤根。善(闕)開發。又能¶ 
<pb:NFKB_QTW_p0919-15a>
晦跡藏名。隱遁州城。縓肆和光混俗。樂道安貧。共結良緣。同修福利。心貞志固。刻石記文。感集陳情。命余題述。¶ 

* 匡白¶ 
:PROPERTIES:
:PERSID: QTWAUT2670
:END:

匡白。太和中沙門。¶ 

** 江州德化東林寺白氏文集記¶ 
:PROPERTIES:
:TITID: QTWTIT18278
:PERSID: QTWAUT2670
:END:

文其規諫者。乃有國之龜鏡也。其於哲后真事。未嘗不討論之。聽納之。將欲俾雄圖令嗣。延百千世之奕葉。何止於萬嵗哉。苟無鑒裁。不偶其時。則秦之坑焚。衞之翦伐。何所存焉。皇唐白傅之有文動鈎私。乃惟曰。此必補之。蓋不銷吾之力也。及旋斾於府。即命翰墨者繕之。不期月操染畢。函而藏之於辨覺大師堂之座左。誡其掌執者嚴以鏁鑰開閉。準白侯文集。無令出寺。勿借外人。又圖白侯真於其壁。使人敬憚之。不敢苟違也。仍傳教令。下屬幽愚。令紀[:#AS-9BA5:⿱山微]猷。用刊琬玉。匡集七十卷。一置東都聖善。一置蘇州南禪。一置廬山東林。其間表牋制誥文賦歌詩讚頌碑銘議論箴誄。無不以諷諫為旨。黜陟為事。使讒諛奸詭。所不能隱匿矣。而流於搢紳。莫不滋味之以為藥石也。洎唐之季世。兵火四起。向來之美。殆為煨燼餘。則固知東林者其已墜¶ 
<pb:NFKB_QTW_p0919-16a>
焉。有吳之天下也。武以定亂。文以延英繇是業儒者兟兟然。源流淵淩。慶稔宗親。德化令公大王處青宮日。雖以宴遊。參侍宸扆。而友愛棣華之美。靡間於君臣。其或歡洽之餘。經綸之際。何嘗不以筆硯簡編。致其左右。至若良宵靜晝。輟膳蠲寢。或以風月為儔侶。騷雅為仇讎。雖姬旦之多才多藝。不足以同年語也。常於白集。是所畱情。俄膺天命。秉旄鉞出撫江城。江之民足蹈手舞忻忻然。乃曰。天從人善願。降父母之君於是藩。信矣哉。王為理清淨。視事之暇。閑採圖經。蹶然而悟。且曰。白傅嘗謫為是邦典午。及訪之遺跡又洗然。憶東林等有其集焉。又詢諸老僧。咸曰執事者不勤。翦無遺矣。王咨嗟良久。顧謂諸輩。何疎慢之若是。亡斯寶耶。然於勝事頗(闕一字)白也冥蒙釋子。述作非能。仰認奬錄之深。詎可輒為陳讓。含毫襞紙。愧懼煎恪。股慄流汗。不能已矣。時太和六年嵗次甲午八月己巳朔十二日庚辰。管內僧正講論大德賜紫沙門匡白記。敢獻頌曰。¶ 

緬彼樂天。真古賢。才器天付。辭華世傳。集有七帙。芳逾百年。言其婉麗。理且淵元。向罹騷擾。幾至沈遷。非逢至鑒。亦類投泉。聖主求理。英王出藩。恩榮在上。典籍居前。省覽¶ 
<pb:NFKB_QTW_p0919-17a>
餘時。箴規是思。且吟且諷。乃歌乃詩。曾不釋手。應亦忘疲。念彼東林。而嘗有之。尸掌不專。逸漏堪悲。爰命傳寫。用補闕儀。祕之龕藏。勒彼神姿。品流所好。翫閱於茲。玉魚金鑰。彰嚴誡遺。無令外借。永作良規。龍天所衞。嘉猷肯移。俱期不朽。幷吾大師。¶ 

* 東乂¶ 
:PROPERTIES:
:PERSID: QTWAUT2671
:END:

東乂。太和中山陰沙門。¶ 

** 唐故越州衙前總管杜府君墓誌銘¶ 
:PROPERTIES:
:TITID: QTWTIT18279
:PERSID: QTWAUT2671
:END:

唐君諱(闕)其先(闕)平(闕)詩曾祖(闕)祖珍名宦不敘。欲畧故也。府君氣宇英明。風神雄大(闕)門之緒且時從(闕)傑(闕)展伏波早世夭命(闕)賢良所嗟。太和三年三月二十六日。私第而故。享齡六十。以其年四月二十四日。卜(闕)於山陰承務鄉九里村馬(闕)之地宅兆之。禮也。夫人李氏。元和十二年四月二日。先夫而終。內則令範。可傳女史。今合祔墳塋。蓋琴瑟榮枯。嗣子師素。弓裘克繼。泣血茹(闕)哀號事喪。岵瞻屺瞻。(闕)雷在(闕)風悲拱木。月(闕)佳城。恐山谷遷變。勒銘萬古。詞曰。¶ 

府君之生林(闕)祿位文武猗歟令名。天命何欺。遽違人世。¶ 

<pb:NFKB_QTW_p0919-18a>

喪親怙恃。窀穸俄(闕)哀孤孝子。荼毒肝腸。奉柩扶護。合葬龍岡。松柏新栽。風光萬古。佳城異代。刻名泉戶。¶ 

** 唐王府君墓誌銘¶ 
:PROPERTIES:
:TITID: QTWTIT18280
:PERSID: QTWAUT2671
:END:

戴仁而處。抱義而行者。即瑯琊王府君。公諱仕倫。字文迥。其先晉右軍十(闕)代孫也。曾祖璆。皇祖思。皇考良。忠貞不仕。公春秋五十有七。以太和九年六月二十二日。終於暨陽之私第。嗣子宗志。次子劉老。稚年荼毒。泣血絕漿。以當年八月二十九日。葬於故朱夫人之同塋所也。山連藥王之岡。地(闕)建興之壟。且離城郭。不逾一里。知人烟十步有餘焉。恐山川遷變。乃刊石為銘。¶ 

賢哉哲人。抑抑秩秩。無嗜輕挑。好求之質。云何積善。而遘斯疾。悲占青松。哀辭白日。萬古千秋。於焉終吉。¶ 

* 叡川¶ 
:PROPERTIES:
:PERSID: QTWAUT2672
:END:

叡川。直心寺沙門。太和中充內供奉。¶ 

** 佛頂尊勝陁羅尼經幢銘(并序)¶ 

:PROPERTIES:
:TITID: QTWTIT18281
:PERSID: QTWAUT2672
:END:

於戲。行律比邱尼願(闕一字)三階教大禪祖茶毗林畔先大師茶毗所。哀慟樹是明幢。比邱叡川為其銘。師姓耿氏。諱揔靜。年五十四。夏三十四。太和五年正月二十六日。長安¶ 
<pb:NFKB_QTW_p0919-19a>
縣㣥賢里直心寺(闕一字)滅灰。舍利閟是下。(闕二字)分律舊疏大上研而達底拔臨壇法三階法甚若習法華等大乘經大小乘戒。至是蚤夜無已。願證以其師嘗來學先天寺。余先大師臨壇四分大師下悉。熟行道(闕二字)乞詞是豈宜(闕四字)茫茫歸人。前有何向。明度總持。(闕二字)之仗覺者先後。師光唯徒。先歸本根。福唯後敷。不爾塔萬甎。懿爾幢一石。資糧爾師。聖地之力。而佛昭格。¶ 

* 澄觀¶ 
:PROPERTIES:
:PERSID: QTWAUT2673
:END:

澄觀字大休。俗姓夏侯氏。越州山陰人。年十一。依寶林寺霈禪師出家。元和中住太原府大崇福寺。後住清涼山大華嚴寺。開成三年卒。諡清涼國師。¶ 

** 答皇太子問心要書¶ 
:PROPERTIES:
:TITID: QTWTIT18282
:PERSID: QTWAUT2673
:END:

至道本乎一心。心法本乎無住。無住心體。靈知不昧。性相寂然。包含德用。該攝內外。能深能廣。非有非空。不生不滅。無終無始。求之而不得。棄之而不離。迷現量則惑。苦紛然。悟真性則空明廓徹。雖即心即佛。惟證者方知。然有證有知。則慧日沈沒於有地。若無照無悟。則昏雲掩蔽於空明。若一念不生。則前後際斷。照體獨立。物我皆如。直造心源。¶ 

<pb:NFKB_QTW_p0919-20a>

無智無得。不取不捨。無對無修。然迷悟更依。真妄相待。若求真棄妄。猶棄影勞形。若體妄即真。猶處陰影滅。若無心妄照。則萬慮都捐。若任運寂知。則眾行爰起。放曠任其去住。靜鑒覺其源流。語默不失元微。動靜未離法界。言止則雙忘知寂。論觀則雙照寂知。語證則不可示人。說理則非證不了。是以悟寂無寂。真知無知。以知寂不二之一心。契空有雙融之中道。無主無著。莫攝莫收。是非兩忘。能所雙絕。斯絕亦寂。則般若現前。般若非心。外新生。智性乃本來具足。然本寂不能自現。實由般若之功。般若之與智性。翻覆相成。本智之與始修。實無兩體。雙亡證入。則妙覺圓明。始末該融。則因果交徹。心心作佛。無一心而非佛心。處處成道。無一塵而非佛國。故真妄物我。舉一全收。心佛眾生。渾然齊致。是知迷則人隨於法。法法萬差。而人不同。悟則法隨於人。人人一智。而融萬境。言窮慮絕。何果何因。體本寂寥。孰同孰異。惟忘懷虛朗。消息沖融。其猶透水月華。虛而可見。無心鑒象。照而常空矣。¶ 

** 大方廣佛華嚴經疏會本演義鈔序¶ 
:PROPERTIES:
:TITID: QTWTIT18283
:PERSID: QTWAUT2673
:END:

至聖垂誥。鏡一心之元極。大士宏闡。燭微言之幽致。雖忘¶ 
<pb:NFKB_QTW_p0919-21a>
懷於詮旨之域。而浩瀚於文義之海。蓋欲寄象繫之迹。窮無盡之趣矣。斯經文理。不可得而稱也。晉譯幽祕。賢首頗得其門。唐翻靈篇。後哲未窺其奧。澄觀不揆膚受。輒闡元微。偶溢九州。遐飛四海。講者盈百。咸叩余曰。大教趣深。疏文致遠。親承旨訓。髣髴近宗。垂範千古。慮惑高悟。希垂重剖。得覩光輝。順斯雅懷。再此條治。名為隨疏演義。昔人云。人在則易。人亡則難。今為此釋。冀遐方終古。皆若面會。然繁則倦於章句。簡則昧其源流。顧此才難。有慙折衷。意夫後學。其辭不枝矣。¶ 

** 大方廣佛華嚴經疏序¶ 
:PROPERTIES:
:TITID: QTWTIT18284
:PERSID: QTWAUT2673
:END:

往復無際。動靜一源。含眾妙而有餘。超言思而迥出者。其唯法界歟。剖列元微。昭廓心境。窮理盡性。徹果該因。汪洋沖融。廣大悉備者。其唯大方廣佛華嚴經焉。故我世尊十身初滿。正覺始成。乘願行以彌綸。混虛空為體性。富有萬德。蕩無纖塵。湛智海之澄波。虛含萬象。曒性空之滿月。頓落百川。不起樹王。羅七處於法界。無違後際。暢九會於初成。盡宏廓之幽宗。被難思之海會。圓音落落。該十剎而頓周。主伴重重。極十方而齊唱。雖空空絕跡。而義天之星象¶ 
<pb:NFKB_QTW_p0919-22a>
燦然。湛湛亡言。而教海之波瀾浩瀚。若乃千門潛注。與眾典為洪源。萬德交歸。攝㣥經為眷屬。其為旨也。冥真體於萬化之域。顯德相於重元之門。用繁興以恒如。智周鑒而常靜。真妄交徹。即凡心而見佛心。事理雙修。依本智而求佛智。理隨事變。則一多緣起之無邊。事得理融。則千差涉入而無礙。故得十身歷然而相作。六位不亂而更收。廣大即入於無間。塵毛包納而無外。炳然齊現。猶彼芥瓶。具足同時。方之海滴。一多無礙。等虛空之千燈。隱顯俱成。似秋空之片月。重重交映。若帝網之垂珠。念念圓融。類夕夢之經世。法門重謺。若雲起長空。萬行芬披。比華開錦上。若夫高不可仰。則積行菩薩曝鰓鱗於龍門。深不可闚。則上德聲聞杜視聽於嘉會。見聞為種。八難超十地之階。解行在躬。一生圓曠劫之果。師子奮迅。眾海頓證於林中。象王迴旋。六千道成於言下。啟明東廟。智滿不異於初心。寄位南求。因圓不逾於毛孔。剖微塵之經卷。則念念果成。盡眾生之願門。則塵塵行滿。真可謂常恒之妙說。通方之洪規。稱性之極談。一乘之要軌也。尋斯元旨。却覽餘經。其猶杲日麗天。奪眾景之耀。須彌橫海。落㣥峯之高。是以菩薩搜祕¶ 
<pb:NFKB_QTW_p0919-23a>
於龍宮。大賢闡揚於東夏。顧惟正法之代。尚匿清輝。幸哉像季之時。偶斯元化。况逢聖主。得在靈山。竭思幽宗。豈無慶躍。題稱大方廣佛華嚴經者。即無盡修多羅之總名。世主妙嚴品第一者。即眾篇義類之別目。大以曠兼無際。方以正法自持。廣則稱體而周。佛謂覺斯元妙。華喻功德萬行。嚴為飾法成人。經乃注無竭之涌泉。貫元凝之妙義。攝無邊之海會。作終古之常規。佛及諸王。竝稱世主。法門依正。俱曰妙嚴。分義類以彰品名。冠㣥篇而稱第一。斯經有三十九品。此品建初。故云大方廣佛華嚴經世主妙嚴品第一。¶ 

** 華嚴法界元鏡序¶ 
:PROPERTIES:
:TITID: QTWTIT18285
:PERSID: QTWAUT2673
:END:

余覃思大經。薄修此觀。羅其旨趣。已在疏文。恐墮業於深經。少讚演茲元要。精誠之旨。時一發揚。數子懇求。叩余一闡。咸言注想。訪友尋源。或學或傳。徧求眾釋。積嵗疑滯。今方煥焉。夕惕勤勤。願釋深旨。顧以西垂之嵗。風燭難期。恐妙觀之淪胥。使枝辭之亂轍。乃順誠請。畧祈幽微。名法界元鏡。冀將來道友。見古賢之深衷矣。¶ 

* 玲幽¶ 
:PROPERTIES:
:PERSID: QTWAUT2674
:END:

<pb:NFKB_QTW_p0919-24a>

玲幽。開成中清河沙門。¶ 

** 建功德碑銘(并序)¶ 

:PROPERTIES:
:TITID: QTWTIT18286
:PERSID: QTWAUT2674
:END:

緬夫造化厥初。以渾元為首。乾坤纔著。二儀始分。爰有三皇降其間。五帝居其次。然乃驪連栗陸。尊盧赫胥。神農伏羲。禹湯堯舜。周秦之後。迄至隋唐。開闢以來。君王宰輔。不可繁載。備如傳記者也。唯有西域之教。生於周昭王甲寅之嵗。來自漢明帝永平之年。摩騰天竺法蘭剏於此矣。然則釋道儒門。如鼎之三足。若拯溺救難。易危成安。莫過乎釋氏之教矣。有志信上黨樊公。先代楚有將軍。燕有烈士。公則是其緒裔也。曾祖及祖。尊諱不書。竝高尚不仕。隱於里閭。則榮宦貴祿。勿干懷也。考諱元信。曾任武寧軍討擊副使。雄名振古。英畧貫時。動日羽以猿驚。彎月弓而雁落。郡府捐其(闕一字)軌。轅門仰其規儀。藝絕奇能。莫可儔也。嗣子樊忠義。家本上黨。來居魯邦。巨產洪基。里閈推最。公量為河海。氣納乾坤。幼而謙。長而恭。文武忠孝。備於厥躬。無虞邱三(闕三字)有榮期三樂。不苟名宦。遁跡邱藪。時人望之不及也。有子長曰德亮。仲曰德安。季曰德平。竝事父能竭力。事君能盡忠。與朋友交。言而有信。公家務之暇。暫爾靜¶ 
<pb:NFKB_QTW_p0919-25a>
思。乃喟然長歎曰。余覽維摩經。見是身如芭蕉。中無有堅。又金剛經云。一切有為法。如夢幻泡影。吾今年侵蒲柳。齒髮漸衰。若不預造梯航。將何越於苦海。遂乃捨縑帛。割餘資。轉法華經一部七卷四十九遍已終。持金剛一軸之經一萬之數云畢。更以絹捨束素。粟麥一車。入修當村佛殿。工償又兩施絹六疋。臺山設三百僧齋。大聖文殊。遙加密護。更施絲二百一十八兩。將充贖香。四州供養。僧伽三綱。飛洑迴報。若不標記。胡表素誠。爰訪他山之異石。遂立豐碑。召素緎之良工。得班輸之奇士。更造功德一鋪。數有十軀。家(闕一字)部一十五人。虔誠侍側。且尊客相好。竝悉圓嚴。菩薩神龍。無不殊麗。經文有聯環之字。隨心識而鐫成。佛前有宛卷之花。從子下而鑿出。建造在於私第。成就遂至伽藍。萬代子孫。永充供養。此寺之勢也。東接太公之遺跡。西鄰古戴之州(闕一字)南眺豐城。北倚厥國。且昔時堂殿尊像。儼如今剏。瓊碑屹立於此。所有功德。先奉我國家。伏願帝歷長明。金輪永御。大吏常侍。休佐堯階。州縣采寮。鎮居祿位。樊公先靈尊眷。諦國受生。現在一門。保全慶吉。仍恐日月驟改。桑田幾變。將刊貞石。以紀(闕一字)工。銘曰。¶ 

<pb:NFKB_QTW_p0919-26a>

天地將分兮盤古生焉。濁氣為地兮。清氣為天。三皇降德兮五帝其間。周秦相禪兮唐祚聯[:#AS-92F9:⿰帛⿱丿糸]。釋道儒教兮齊致。如鼎三足兮無偏。時主不易兮鄭重。樊公志信兮(闕一字)虔。轉金經兮數部。捨資財兮無邊。立不朽兮貞石。石斑爾兮彫鐫。建尊像兮儼若。合家稽首兮佛前。獲福壽兮此世他世。立碑記兮千年萬年。¶ 

* 元應¶ 
:PROPERTIES:
:PERSID: QTWAUT2675
:END:

元應。京兆莊嚴寺沙門。¶ 

** 興國寺故大德上座號憲超塔銘(并序)¶ 

:PROPERTIES:
:TITID: QTWTIT18287
:PERSID: QTWAUT2675
:END:

上座俗姓太原王氏。累世京兆涇陽人也。童子事師。年過受戒。報終七十有六。而僧夏五十焉。業精妙法。於大歷八年。試業得度。隸名住興國寺也。上座行操寒松。戒德霜白。道洽㣥物。而悲敬齊行。持念無虧。經聲不輟。優曇花之句偈。曉夕相仍。分陁利之開敷。香風不絕。向萬餘徧稟。學定於總持東院。繼七業之蹤。爇心燈於巨夜之中。明終不絕。而忽於今年。覺是身虛憊。氣力漸微。絕粒罷飧。唯茶與乳。右脅而臥。四旬如生。命入室門人上座子良都維郍智誠等曰。吾今色身。應將謝矣。努力勤策。法乳相親。金泉磑及¶ 
<pb:NFKB_QTW_p0919-27a>
梨園鋪吾之衣鉢。將入常住。以為永業。言已帖然。累足而去也。門人子良等。號呼慟天。空(闕一字)血灑澗流汨咽。庭樹摧枝。川原無色。悲風慘然。巍峩鴈塔。崛起於西原。颼飀松吹金龜之田。即於其年三月七日。於興國下庄淨室飛香。神顏不易。狀若平生。黯爾終矣。門人子良等。採以荊珉。徵搜哲匠。鏤於金石。刻之以銘。欲使後賢而知今矣。詞曰。¶ 

戒行嚴潔。松篁比貞。秉志堅直。如崑如荊。衣珠內瑩。獨耀心靈。精持妙法。德冠㣥英。四旬絕粒。而亡內逼。諸漏蠲除。聖賢不測。¶ 

