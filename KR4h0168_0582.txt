#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0581-19a> ¶¶
#+PROPERTY: JUAN 0582
欽定全唐文卷五百八十二¶ 

<pb:KR4h0168_NKFB_0582-01a>
　柳宗元(十四)¶ 

** 四維論¶ 
:PROPERTIES:
:TITID: QTWTIT11546
:PERSID: QTWAUT1456
:END:

管子以禮義廉恥為四維。吾疑非管子之言也。彼所謂廉¶
者。曰不蔽惡也。世人之命廉者。曰不苟得也。所謂恥者。曰¶
不從枉也。世人之命恥者。曰羞為非也。然則二者果義歟¶
非歟。吾見其有二維。未見其所以為四也。夫不蔽惡者。豈¶
不以蔽惡為不義而去之乎。夫不苟得者。豈不以苟得為¶
不義而不為乎。雖不從(雖不從一無不字)枉與羞為非皆然。然則¶
廉與恥。義之小節也。不得與義抗而為維。聖人之所以立¶
<pb:KR4h0168_NKFB_0582-01b>
天下曰仁義。仁主恩。義主斷。恩者親之。斷者宜之。而理道¶
畢矣。蹈之斯為道。得之斯為德。履之斯為禮。誠之斯為信。¶
皆由其所之而異名。今管氏所以為維者。殆非聖人之所¶
立乎。又曰。一維絕則傾。二維絕則危。三維絕則覆。四維絕¶
則滅。若義之絕。則廉與恥其果存乎。廉與恥存。則義果絕¶
乎。人既蔽惡矣。苟得矣。從枉矣。為非而無羞矣。則義果存¶
乎。使管子庸人也。則為此言。管子而少知理道。則四維者。¶
非管子之言也。¶ 

<pb:KR4h0168_NKFB_0582-02a>

** 封建論¶ 
:PROPERTIES:
:TITID: QTWTIT11547
:PERSID: QTWAUT1456
:END:

天地果無初乎。吾不得而知之也。生人果有初乎。吾不得¶
而知之也。然則孰為近。曰有初為近。孰明之。由封建而明¶
之也。彼封建者。更古聖王堯舜禹湯文武而莫能去之。蓋¶
非不欲去之也。勢不可也。勢之來。(一本來字下有則字)其生人之初¶
乎。不初無以有封建。封建非聖人意也。彼其初與萬物皆¶
生。草木榛榛。鹿豕狉狉。人不能搏噬。而且無毛羽。莫克自¶
奉自衞。荀卿有言。必將假物以為用者也。夫假物者必爭。¶
<pb:KR4h0168_NKFB_0582-02b>
爭而不已。必就其能斷曲直者而聽命焉。其智而明者。所¶
伏必眾。告之以直而不改。必痛之而後畏。由是君長刑政¶
生焉。故近者聚而為㣥。㣥之分。其爭必大。大而後有兵有¶
德。乂有大者。眾㣥之長又就而聽命焉。以安其屬。於是有¶
諸侯之列。則其爭又有大者焉。德又大者。諸侯之列又就¶
而聽命焉。以安其封。於是有方伯連帥之類。則其爭又有¶
大者焉。德又大者。方伯連帥之類又就而聽命焉。以安其¶
人。然後天下會於一。是故有里胥而後有縣大夫。有縣大¶
夫而後有諸侯。有諸侯而後有方伯連帥。有方伯連帥而¶
後有天子。自天子至於里胥。其德在人者。死必求其嗣而¶ 
<pb:KR4h0168_NKFB_0582-03a>
奉之。故封建非聖人意也。勢也。夫堯舜禹湯之事遠矣。及¶
有周而甚詳。周有天下。裂土田而瓜分之。設五等。邦㣥后。¶
布濩星羅。四周於天下。輪運而輻集。合為朝覲會同。離為¶
守臣扞城。然而降於夷王。害禮傷尊。下堂而迎覲者。歷於¶
宣王。挾中興復古之德。雄南征北伐之威。卒不能定魯侯¶
之嗣。陵夷迄於幽厲。王室東徙。而自列為諸侯。厥後問鼎¶
之輕重者有之。射王中肩者有之。伐凡伯誅萇宏者有之。¶
天下乖盭。無君君之心。予以為周之喪久矣。徒建空名於¶
公侯之上耳。得非諸侯之盛強。末大不掉之咎歟。遂判為¶
<pb:KR4h0168_NKFB_0582-03b>
十二。合為七國。威分於陪臣之邦。國殄於後封之秦。則周¶
之敗端。其在乎此矣。秦有天下。裂都會而為之郡邑。廢侯¶
衞而為之守宰。據天下之雄圖。都六合之上游。攝制四海。¶
運於掌握之內。此其所以為得也。不數載而天下大壞。其¶
有由矣。亟役萬人。暴其威刑。竭其貨賄。負鋤梃讁戍之徒。¶
圜視而合從。大呼而成㣥。時則有叛人而無叛吏。人怨於¶
下。而吏畏於上。天下相合。殺守劫令而並起。咎在人怨。非¶
郡邑之制失也。漢有天下。矯秦之枉。徇周之制。剖海內而¶
立宗子。封功臣。數年之間。奔命扶傷而不暇。困平城。病流¶ 
<pb:KR4h0168_NKFB_0582-04a>
矢。陵遲不救者三代。後乃謀臣獻畫。而離削自守矣。然而¶
封建之始。郡國居半。時則有叛國而無叛郡。秦制之得。亦¶
以明矣。繼漢而帝者。雖百代可知也。唐興。制州邑。立守宰。¶
此其所以為宜也。然猶桀猾時起。虐害方域者。失不在於¶
州而在於兵。時則有叛將而無叛州。州縣之設。固不可革¶
也。或者曰。封建者。必私其土。子其人。適其俗。修其理。施化¶
易也。守宰者。苟其心。思遷其秩而已。何能理乎。予又非之。¶
周之事跡。斷可見矣。列侯驕盈。黷貨事戎。大凡亂國多。理¶
國寡。侯伯不得變其政。天子不得變其君。私土於人者。百¶
<pb:KR4h0168_NKFB_0582-04b>
不有一。失在於制。不在於政。周事然也。秦之事跡。亦斷可¶
見矣。有理人之制。而不委郡邑是矣。有理人之臣。而不使¶
守宰是矣。郡邑不得正其制。守宰不得行其理。酷刑苦役。¶
而萬人側目。失在於政。不在於制。秦事然也。漢興。天子之¶
政行於郡。不行於國。制其守宰。不制其侯王。侯王雖亂。不¶
可變也。國人雖病。不可除也。及夫大逆不道。然後掩捕而¶
遷之。勒兵而夷之耳。大逆未彰。姦利浚財。怙勢作威。大刻¶
於民者。無如之何。及夫郡邑。可謂理且安矣。何以言之。且¶
漢知孟舒於田叔。得魏尚於馮唐。聞黃霸之明審。覩汲黯¶ 
<pb:KR4h0168_NKFB_0582-05a>
之簡靖。拜之可也。復其位可也。臥而委之以輯一方可也。¶
有罪得以黜。有能得以獎。朝拜而不道。夕斥之矣。夕受而¶
不法。朝斥之矣。設使漢室盡城邑而侯王之。縱令其亂人。¶
戚之而已。孟舒魏尚之術。莫得而施。黃霸汲黯之化。莫得¶
而行。明譴而導之。拜受而退已違矣。下令而削之。締交合¶
從之謀。周於同列。則相顧裂眦。勃然而起。幸而不起。則削¶
其半。削其半。民猶瘁矣。曷若舉而移之。以全其人乎。漢事¶
然也。今國家盡制郡邑。連置守宰。其不可變也固矣。善制¶
兵。謹擇守。則理平矣。或者又曰。夏商周漢封建而延。秦郡¶
<pb:KR4h0168_NKFB_0582-05b>
邑而促。尤非所謂知理者也。魏之承漢也。封爵猶建。晉之¶
承魏也。因循不革。而二姓陵替。不聞延祚。今矯而變之。垂¶
二百祀。大業彌固。何繫於諸侯哉。或者又以為殷周聖王¶
也。而不革其制。固不當復議也。是大不然。夫殷周之不革¶
者。是不得已也。蓋以諸侯歸殷者三千焉。資以黜夏。湯不¶
得而廢。歸周者八百焉。資以勝殷。武王不得而易。徇之以¶
為安。仍之以為俗。湯武之所不得已也。夫不得已。非公之¶
大者也。私其力於己也。私其衞於子孫也。秦之所以革之¶
者。其為制公之大者也。其情私也。私其一己之威也。私其¶ 
<pb:KR4h0168_NKFB_0582-06a>
盡臣畜於我也。然而公天下之端自秦始。夫天下之道。理¶
安斯得人者也。使賢者居上。不肖者居下。而後可以理安。¶
今夫封建者。繼世而理。繼世而理者。上果賢乎。下果不肖¶
乎。則生人之理亂。未可知也。將欲利其社稷。以一其人之¶
視聽。則又有世大夫。世食祿邑。以盡其封略。聖賢生於其¶
時。亦(一本無亦字)無以立於天下。封建者為之也。豈聖人之制¶
使至於是乎。吾固曰非聖人之意也。勢也。¶ 

** 天爵論¶ 
:PROPERTIES:
:TITID: QTWTIT11548
:PERSID: QTWAUT1456
:END:

柳子曰。仁義忠信。先儒名以為天爵。未之盡也。夫天之貴¶
<pb:KR4h0168_NKFB_0582-06b>
斯人也。則付剛健純粹於其躬。倬為至靈。大者聖神。其次¶
賢能。所謂貴也。剛健之氣鍾於人也。為志得之者。運行而¶
可大。悠久而不息。拳拳於得善。孜孜於嗜學。則志者其一¶
端耳。純粹之氣注於人也為明。得之者爽達而先覺。鑒照¶
而無隱。盹盹於獨見。淵淵於默識。則明者又其一端耳。明¶
離為天之用。恒久為天之道。舉斯二者。人倫之要盡是焉。¶
故善言天爵者。不必在道德忠信。明與志而已矣。道德之¶
於人。猶陰陽之於天也。仁義忠信。猶春秋冬夏也。舉明離¶
之用。運恒久之道。所以成四時而行陰陽也。宣無隱之明。¶ 

<pb:KR4h0168_NKFB_0582-07a>

著不息之志。所以備四美而富道德也。故人有好學不倦。¶
而迷其道撓其志者。明之不至耳。有照物無遺。而蕩其性¶
脫其守者。志之不至耳。明以鑒之。志以取之。役用其道德¶
之本。舒布其五常之質。充之而彌六合。播之而奮百代。聖¶
賢之事也。然則聖賢之異愚也。職此而巳。使仲尼之志之¶
明。可得而奪。則庸夫矣。授之於庸夫。則仲尼矣。若乃明之¶
遠邇。志之恒久。庸非天爵之有級哉。故聖人曰。敏以求之。¶
明之謂也。為之不厭。志之謂也。道德與五常。存乎人者也。¶
<pb:KR4h0168_NKFB_0582-07b>
克明而有恒。受於天者也。嗚呼。後之學者。盡力於斯(一本¶
無斯字)所及焉。或曰。子所謂天付之者。若開府庫焉。量而與¶
之耶。曰否。其各合乎氣者也。莊周言天曰自然。吾取之。¶ 

** 守道論¶ 
:PROPERTIES:
:TITID: QTWTIT11549
:PERSID: QTWAUT1456
:END:

或問曰。守道不如守官。何如。對曰。是非聖人之言。傳之者¶
誤也。官也者。道之器也。離之非也。未有守官而失道。守道¶
而失官之事者。是固非聖人之言。乃傳之者誤也。夫皮冠¶
者。是虞人之物也。物者。道之準也。守其物。由其準。而後其¶
道存焉。苟舍之。是失道也。凡聖人之所以為經紀。為名物。¶
無非道者。命之曰官。官是以行吾道云爾。是故立之君臣¶ 
<pb:KR4h0168_NKFB_0582-08a>
官府衣裳輿馬章綬之數。會朝表著周旋行列之等。是道¶
之所存也。則又示之典命書制符璽奏復之文。參伍殷輔¶
陪臺之役。是道之所由也。則又勸之以爵祿慶賞之美。懲¶
之以黜遠鞭撲梏拲斬殺之慘。是道之所行也。故自天子¶
至於庶民。咸守其經分。而無有失道者。和之至也。失其物。¶
去其準。道從而喪矣。易其小者。而大者亦從而喪矣。古者¶
居其位。思死其官。可易而失之哉。禮記曰。道合則服從。不¶
可則去。孟子曰。有官守者。不得其職則去。然則失其道而¶
居其官者。古之人不與也。是故在上不為抗。在下不為損。¶
<pb:KR4h0168_NKFB_0582-08b>
矢人者不為不仁。函人者不為仁。率其職。司其局。交相致¶
以全其工也。易位而處。各安其分。而道達於天下也。(也一¶
作矣)且夫官。所以行道也。而曰守道不如守官。蓋亦喪其¶
本矣。未有守官而失道。守道而失官之事者也。是非聖人¶
之言。傳之者誤也。果矣。¶ 

** 時令論上¶ 
:PROPERTIES:
:TITID: QTWTIT11550
:PERSID: QTWAUT1456
:END:

呂氏春秋十二紀。漢儒論以為月令。措諸禮以為大法焉。¶
其言有十二月七十有二候。迎日步氣。以追寒暑之序。類¶
其物宜。而逆為之備。聖人之作也。然而聖人之道。不窮異¶ 
<pb:KR4h0168_NKFB_0582-09a>
以為神。不引天以為高。利於人。備於事。如斯而已矣。觀月¶
令之說。苟以合五事。配五行。而施其政令。離聖人之道。不¶
亦遠乎。凡政令之作。有俟時而行之者。有不俟時而行之¶
者。是故孟春修封疆。端徑術。相土宜。無聚大眾。仲春利堤¶
防。達溝瀆。止田獵。備蠶器。季春合牛馬。百工無悖於時。孟¶
夏無起土功。無發大眾。勸農勉人。仲夏班馬政。聚百藥。季¶
夏行水殺草。糞田疇。美土疆土功。兵事不作。孟秋納材葦。¶
仲秋勸人種麥。季秋休百工。人皆入室。具衣裘。舉五穀之¶
要。合秩芻。養犧牲。趨人收斂。務蓄菜。伐薪為炭。孟冬築城¶
<pb:KR4h0168_NKFB_0582-09b>
郭。穿竇窖。修囷倉。謹葢藏。勞農以休息之。收水澤之賦。仲¶
冬伐木取竹箭。季冬講武。習射御。出五穀種。計耦耕。具田¶
器。合諸侯。制百縣輕重之法。貢賦之數。斯固俟時而行之。¶
所謂敬授人時者也。其餘郊廟百祀。亦古之遺典。不可以¶
廢。誠使古之為政者。非春無以布德和令。行慶施惠。養幼¶
少。省囹圄。賜貧窮。禮賢者。非夏無以贊傑俊。遂賢良。舉長¶
大。行爵出祿。斷薄刑。決小罪。節嗜慾。靜百官。非秋無以選¶
士勵兵。任有功。誅暴慢。明好惡。修法制。養衰老。申嚴百刑。¶
斬殺必當。非冬無以賞死事。恤孤寡。舉阿黨。易關市。來商¶ 
<pb:KR4h0168_NKFB_0582-10a>
旅。審門閭。正貴戚近習。罷官之無事者。去器之無用者。則¶
其闕政亦以繁矣。斯固不俟時而行之者也。變天之道。絕¶
地之理。亂人之紀。舍孟春則可以有事乎。作淫巧以蕩上¶
心。舍季春則可以為之者乎。夫如是。內不可以納於君心。¶
外不可以施於人事。勿書之可也。又曰。反時令則有飄風¶
暴雨霜雪水潦大旱沈陰氛霧寒煖之氣。大疫風欬鼻[:#AS-FBED:●]¶
丸嚏瘧寒疥癘之疾。螟蝗五穀瓜瓠果實不成蓬蒿藜莠¶
並興之異。女災胎夭傷水火之訛。寇戎來入相掠。兵革並¶
起。道路不通。邊境不寧。土地分裂。四鄙入保。流亡遷徙之¶
<pb:KR4h0168_NKFB_0582-10b>
變。若是者。特瞽史之語。非出於聖人者也。然則夏后周公¶
之典逸矣。¶ 

** 時令論下¶ 
:PROPERTIES:
:TITID: QTWTIT11551
:PERSID: QTWAUT1456
:END:

或者曰。月令之所作。以為君人者法也。蓋非為聰明睿智¶
者為之。將慮後代有昏昧傲誕。而肆於人上。忽先王之典。¶
舉而廢之。近而取之。若陳隋之季是也。故取仁義禮智信¶
之事。附於時令。俾時至而有以發之也。不為之。將因循放¶
蕩。而皆無其意焉爾。於是又為之言五行之反戾相盪相¶
摩妖災之說。以震動於厥心。古之所以防昏亂之術也。今¶ 
<pb:KR4h0168_NKFB_0582-11a>
子發而揚之。使前人之奧祕。布露顯明。則後之人而又何¶
憚耶。曰。聖人之為教。立中道以示於後。曰仁曰義曰禮曰¶
智曰信。謂之五常。言可以常行(一本行字下有之字)者也。防昏亂之¶
術。為之勤勤然書於方冊。興亡治亂之致。永守是而不去¶
也。未聞其威之以怪。而使之時而為善。所以滋其怠傲而¶
忘理也。語怪而威之。所以熾其昏邪淫惑。而為禱禳厭勝¶
鬼怪之事。以大亂於人也。且吾子以為畏冊書之多。孰與¶
畏人之言。使諤諤者言仁義利害。焯乎列於其前。而猶不¶
悟。奚暇顧月令哉。是故聖人為大經以存其直道。將以遺¶
<pb:KR4h0168_NKFB_0582-11b>
後世之君臣。必言其中正而去其奇衺。其有嚚然而不顧¶
者。雖聖人復生。無如之何。又何冊書之有。若陳隋之季。暴¶
戾淫放。則無不為矣。求之二史。豈復有行月令之事者乎。¶
然而其臣有勁悍者。爭而與之言先王之道。猶十百而一¶
遂焉。然則月令之無益於陳隋亦固矣。立大中。去大惑。捨¶
是而曰聖人之道。吾未之信也。用吾子之說罪我者。雖窮¶
萬世。吾無憾焉爾。¶ 

** 斷刑論下¶ 
:PROPERTIES:
:TITID: QTWTIT11552
:PERSID: QTWAUT1456
:END:

余既為斷刑論。或者以釋刑復於余。其辭云云。余不得已¶ 
<pb:KR4h0168_NKFB_0582-12a>
而為之一言焉。夫聖人之為賞罰者。非他。所以懲勸者也。¶
賞務速而後有勸。罰務速而後有懲。必曰賞以春夏而刑¶
以秋冬。而謂之至理者。偽也。使秋冬為善者。必俟春夏而¶
後賞。則為善者必怠。春夏為不善者。必俟秋冬而後罰。則¶
為不善者必懈。為善者怠。為不善者懈。是敺天下之人而¶
入於罪也。敺天下之人入於罪。又緩而慢之。以滋其懈怠。¶
此刑之所以不措也。必使為善者不越月踰時而得其賞。¶
則人勇而有勸焉。為不善者不越月踰時而得其罰。則人¶
懼而有懲焉。為善者日以有勸。為不善者日以有懲。是敺¶
<pb:KR4h0168_NKFB_0582-12b>
天下之人而從善遠罪也。敺天下之人而從善遠罪。是刑¶
之所以措。而化之所以成也。或者務言天而不言人。是惑¶
於道者也。胡不謀之人心以熟吾道。吾道之盡而人化矣。¶
是知蒼蒼者焉能與吾事而暇知之哉。果以為天時之可¶
得順。太和之可得致。則全吾道而得之矣。全吾道而不得¶
者。非所謂天也。非所謂太和也。是亦必無而已矣。又何必¶
枉吾之道。曲順其時。以諂是物哉。吾固知順時之得天。不¶
如順人順道之得天也。何也。使犯死者自春而窮其辭。欲¶
死不可得。貫三木加連鎖而致之獄吏。大暑者數月。痒不¶ 
<pb:KR4h0168_NKFB_0582-13a>
得搔。痺不得搖。痛不得摩。飢不得時而食。渴不得時而飲。¶
目不得瞑。支不得舒。怨號之聲。聞於里人。如是而太和之¶
不傷。天時之不逆。是亦必無而已矣。彼其所宜得者。死而¶
已也。又若是焉何哉。或者乃以為雪霜者。天之經也。雷霆¶
者。天之權也。非常之罪。不時可以殺。人之權也。當刑者必¶
順時而殺。人之經也。是又不然。夫雷霆雪霜者。特一氣耳。¶
非有心於物者也。聖人有心於物者也。春夏之有雷霆也。¶
或發而震。破巨石。裂大木。木石豈為非常之罪也哉。秋冬¶
之有霜雪也。舉草木而殘之。草木豈有非常之罪也哉。彼¶
<pb:KR4h0168_NKFB_0582-13b>
豈有懲於物也哉。彼無所懲。則效之者惑也。果以為仁必¶
知經。智必知權。是又未盡於經權之道也。何也。經也者常¶
也。權也者達經者也。皆仁智之事也。離之滋惑矣。經非權¶
則泥。權非經則悖。是二者強名也。曰當斯盡之矣。當也者。¶
大中之道也。離而為名者。大中之器用也。知經而不知權。¶
不知經者也。知權而不知經。不知權者也。偏知而謂之智。¶
不智者也。偏守而謂之仁。不仁者也。知經者不以異物害¶
吾道。知權者不以常人怫吾慮。合之於一而不疑者。信於(¶
一本無於字)道而已矣。且古之所以言天者。蓋以愚蚩蚩者耳。¶ 

<pb:KR4h0168_NKFB_0582-14a>

非為聰明睿智者設也。或者之未達。不思之甚也。¶ 

** 辨侵伐論¶ 
:PROPERTIES:
:TITID: QTWTIT11553
:PERSID: QTWAUT1456
:END:

春秋之說曰。凡師有鐘鼓曰伐。無曰侵。周禮大司馬九伐¶
之法曰。賊賢害人則伐之。負固不服則侵之。然則所謂伐¶
之者。聲其惡於天下也。聲其惡於天下。必有以厭於天下¶
之心。夫然後得行焉。古之守臣。有朘人之財。危人之生。而¶
又害賢人者。內必棄於其人。外必棄於諸侯。從而後加伐¶
焉。動必克矣。然猶校德而後舉。量力而後會。備三有餘以¶
<pb:KR4h0168_NKFB_0582-14b>
用其人。一曰義有餘。二曰人力有餘。三曰貨食有餘。是三¶
者大備。則又立其禮。正其名。修其辭。其害物也小。則誥誓¶
徵令。不過其鄰。雖大不出所暴。非有逆天地橫四海者。不¶
以動天下之師。故師不踰時而功成焉。斯為人之舉也。故¶
公之。公之而鐘鼓作焉。夫所謂侵之者。獨以其負固不服¶
而壅王命也。內以保其人。外不犯於諸侯。其過惡不足暴¶
於天下。致文告。修文德。而又不變。然後以師問焉。是為制¶
命之舉。非為人之舉也。故私之。私之故鐘鼓不作。斯聖人¶
之所志也。周道既壞。兵車之軌交於天下。而罕知侵伐之¶
端焉。是故以無道而正無道者有之。以無道而正有道者¶ 
<pb:KR4h0168_NKFB_0582-15a>
有之。不增德而以遂威者又有之。故世日亂。一變而至於¶
戰國。而生人耗矣。是以有其力。無其財。君子不以動眾。有¶
其力。有其財。無其義。君子不以帥師。合是三者。而明其公¶
私之說。而後可(可下一本有行字)焉。嗚呼。後之用師者。有能觀其¶
侵伐之端。則善矣。¶ 

** 六逆論¶ 
:PROPERTIES:
:TITID: QTWTIT11554
:PERSID: QTWAUT1456
:END:

春秋左氏言衞州吁之事。因載六逆之說曰。賤妨貴。少陵¶
長。遠間親。新間舊。小加大。淫破義。六者亂之本也。余謂少¶
陵長。小加大。淫破義。是三者固誠為亂矣。然其所謂賤妨¶
<pb:KR4h0168_NKFB_0582-15b>
貴。遠間親。新間舊者。雖為理之本可也。何必曰亂。夫所謂¶
賤妨貴者。蓋斥言擇嗣之道。子以母貴者也。若貴而愚。賤¶
而聖且賢。以是而妨之。其為理本大矣。而可捨之以從斯¶
言乎。此其不可固也。夫所謂遠間親。新間舊者。蓋言任用¶
者之道也。使親而舊者愚。遠而新者聖且賢。以是而間之。¶
其為理本亦大矣。又可捨之以從斯言乎。必從斯言而亂¶
天下。謂之師古訓可乎。此又不可者也。嗚呼。是三者。擇君¶
置臣之事。天下理亂之大本也。為書者執斯言。著一定之¶
論。以遺後代。上智之人。固不惑於是矣。自中人而降。守是¶ 
<pb:KR4h0168_NKFB_0582-16a>
為大。據而以致敗亂者。固不乏焉。晉厲死而悼公入。乃理。¶
宋襄嗣而子魚退。乃亂。貴不足尚也。秦用張祿而黜穰侯。¶
乃安。魏相成璜而疎吳起。乃危。親不足與也。符氏進王猛¶
而殺樊世。乃興。胡亥任趙高而族李斯。乃亡。舊不足倚也。¶
顧所信何如爾。然則斯言殆可以廢矣。噫。古之言理者。罕¶
能盡其說。建一言。立一辭。則臲卼而不安。謂之是可也。謂¶
之非亦可也。混然而已。教於後世。莫知其所以去就。明者¶
慨然將定其是非。則拘儒瞽生相與㣥而咻之。以為狂為¶
怪。而欲世之多有知者。可乎。夫中人可以及化者。天下為¶
<pb:KR4h0168_NKFB_0582-16b>
不少矣。然而罕有知聖人之道。則固為書者之罪也。¶ 

¶
