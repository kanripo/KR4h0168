#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0387-20a> ¶¶
#+PROPERTY: JUAN 0388
欽定全唐文卷三百八十八¶ 

<pb:NFKB_QTW_p0388-01a>
　獨孤及(五)¶ 

** 唐故左補闕安定皇甫公集序¶ 
:PROPERTIES:
:TITID: QTWTIT08171
:PERSID: QTWAUT0820
:END:

五言詩之源。生於國風。廣於離騷。著於李蘇。盛於曹劉。其所自遠矣。當漢魏之間。雖以樸散為器。作者猶質有餘而文不足。以今揆昔。則有朱絃疏越太羹遺味之歎。歷千餘歲。至沈詹事宋考功。始裁成六律。彰施五色。使言之而中倫。歌之而成聲。緣情綺靡之功。至是乃備。雖去雅寖遠。其麗有過於古者。亦猶路鼗出於土鼓。篆籀生於鳥跡也。沈宋既歿。而崔司勳顥王右丞維復崛起於開元天寶之間。得其門而入者。當代不過數人。補闕其人也。補闕諱冉。字茂政。元晏先生之後。銀青光祿大夫澤州刺史諱敬德之曾孫。朝散大夫饒州樂平縣令諱价之孫。中散大夫潭州刺史諱顗之子。十歲能屬文。十五歲而老成。右丞相曲江張公深所歎異。謂清穎秀拔。有江徐之風。伯父祕書少監彬尤器之。自是令聞休暢。舉進士第一。歷無錫縣尉左金吾兵曹。今相國太原公之推轂河南也。辟為書記。大歷二年遷左拾遺。轉右補闕。奉使江表。因省家至丹陽。朝廷虛¶ 
<pb:NFKB_QTW_p0388-02a>
三署郎位以待君之復。不幸短命。年方五十四而歿。嗚呼惜哉。君忠恕廉恪。居官可紀。孝友恭讓。自內形外。言必依仁。交不苟合。得喪喜慍。罕見於容。故覩君述作。知君所尚。以景命不永。斯文未臻其極也。蓋存於遺札者。凡三百有五十篇。其詩大畧以古之比興。就今之聲律。涵詠風騷。憲章顏謝。至若麗曲感動。逸思奔發。則天機獨得。有非師資所獎。每舞雩詠歸。或金谷文會。曲水修褉。南浦愴別。新聲秀句。輒加於常時一等。才鍾於情故也。君母弟殿中侍御史曾字孝常。與君同稟學詩之訓。君有誨誘之助焉。既而麗藻競爽。盛名相亞。同乎聲者方之景陽孟陽。孝常既除喪。懼遺製之墜於地也。以及與茂政前後為諫官。故銜痛編次。以論撰見託。遂著其始終以冠於篇。¶ 

** 唐故殿中侍御史贈考功郎中蕭府君文章集錄序¶ 
:PROPERTIES:
:TITID: QTWTIT08172
:PERSID: QTWAUT0820
:END:

足志者言。足言者文。情動於中。而形於聲。文之微也。粲於歌頌。暢於事業。文之著也。君子修其詞。立其誠。生以比興宏道。歿以述作垂裕。此之謂不朽。侍御諱立。南蘭陵人也。御史中丞汝州刺史府君之仲子。奕世純嘏。及公始大。襁¶ 
<pb:NFKB_QTW_p0388-03a>
褓克岐。十五而立。神靜氣和。才與道并。孝悌忠信。以為已任。行有餘力。故幼而學文。嘗謂揚馬言大而迂。屈宋詞侈而怨。沿其流者。或文質交喪。雅鄭相奪。盍為之中道乎。故夫子之文章。深其致。婉其旨。直而不野。麗而不艷。天寶元年。詔徵賢良方正。以備多士。公時年十七。射策甲科。盛名翕然。震諠京邑。論者知遠大之跡。自此始也。既而荏苒宦途。遭遇世故。歷佐戎幕。周旋江海。攸徂之邦。必聞其政。嘉謨成績。藏在諸侯之策。既言中彞倫。亦動與吉會。由是自廷尉評拜監察御史。轉殿中侍御史。觀其逐逐利往。冥冥翰飛。方將乘驚風以騁騖。視青雲如咫尺。天道何善而無報。與其才而不與其壽。成其器而不成其志。命矣夫。斯才也而有斯年也。公之元兄尚書庫部員外郎兼侍御史曰某。與公俱以文學政事為臺閣領袖。丹穴之雙鳳纔舉。棠棣之一花先落。天倫之慟。可勝既邪。以公瑰姿瑋度。利器淑德。與東流皆逝。今則已矣。可以藏遺芳以示後嗣者。其惟夙昔麗藻。平生翰墨乎。於是茹痛開緘。拔血散帙。緝其遺札。得詩賦贊論表啟序頌銘誄誌記凡若干篇。編為五卷。以為集錄。庶幾弔賈生者省鵩集之日。問相如者知禪¶ 
<pb:NFKB_QTW_p0388-04a>
草猶存云爾。¶ 

** 揚州崔行軍水亭泛舟望月宴集賦詩序¶ 
:PROPERTIES:
:TITID: QTWTIT08173
:PERSID: QTWAUT0820
:END:

言同者無約束而信。心同者未謔浪而樂。聲應情至。則不俟外獎。況遺累之言。造適之笑。與杯中物池上月風中絃。五者合以貺余。歡其可勝既乎。於時衆君子棲公翰林。如翔鳥之得茂樹也。至是登於仙舟。泳彼新流。掇芳玩奇。以永今日。日不足。故用夜漏以繼之。羽觴未及數覆。銀河橫而金波上。樂作神王。百憂如失。而絃繁管清。悲歡交乎其間。則高歌爭進。或道舊以泣。酒酣意真。樂極感至故也。當斯時。視身後之竹書鼎銘。猶稊米芻狗也。況細故乎。二三子醉猶能賦。且酌且咏。余屬而和之。¶ 

** 送武康顏明府之鄂州序¶ 
:PROPERTIES:
:TITID: QTWTIT08174
:PERSID: QTWAUT0820
:END:

多故以來。干祿者進必欲速。大抵悉棄夷道而趨捷徑。顏子獨曳儒服。非其知已之命不苟合。非稽古力所致不妄動。今其來斯也。不以賄。不以名。不以遊眺。挾策讀書。藝成而去。君子哉若人邪。將以特舟片帆。泝洄於大江秋濤之中。涉彭蠡。歷西塞。浮於潛。踰於沔。吾子安於忠信。亦當安於風波。況滔滔江漢。茫茫禹跡乎。於此乘渚反顧。齊吳榜¶ 
<pb:NFKB_QTW_p0388-05a>
以擊汰。其聲可想。司馬子長浮沅湘。窺九疑。亦此路也。足以覽古乘興。窮極視聽。行將搜異不暇。懼於何有。凡今賦詩。以抒居者之思。且以用勗吾子四方之志云爾。¶ 

** 送六合林明府清白名聞上都赴選序¶ 
:PROPERTIES:
:TITID: QTWTIT08175
:PERSID: QTWAUT0820
:END:

今之為邑者。祗事趣辦而已矣。之子獨以公廉不苛聞於朝廷。夫公則能力。廉則不苟。不苛則無害。六合之人。飽是三德。故家肥人讓。而名隨之。其黜陟考績之日。首冠賢能之選也宜哉。夫上方勤恤人隱。渴良吏如不及。之子令聞。將與位偕。行將見函洛春物。迎馬首於千里之外。勿謂蕪城衰草。足愴遠別。二三子何以持贈。其歌詩乎。¶ 

** 送崔詹事中丞赴上都序¶ 
:PROPERTIES:
:TITID: QTWTIT08176
:PERSID: QTWAUT0820
:END:

初公由尚書郎出佐蜀郡。無何。熊軾暢轂。專席而坐。休績布於巴漢。天子器之。時人謂公逸足駸駸。視公卿猶步武耳。既而剖符驅傳。出入吳楚。專五城。佐三府。府罷身退。復藏於密。出處之道。歷二十載而未光。知公者不堪其歎。公未始屑於胸臆。貞直廉讓之德內充故也。夫貞則專。直則固。廉則不競。讓則後時。故其寵不及。而名益茂也宜哉。今上方勵精熙載。用官人安民為急。百工以釐。不至者知罪。¶ 

<pb:NFKB_QTW_p0388-06a>

故公朝賁然。伏軾入闕。時然後行。動而不格。在是役也。銷憂者莫若酒。酒中樂酣。可以道千里之意者莫若文。㣥賢詩之以送遠。蓋古人雜佩以贈之之流也。¶ 

** 送李副使充賀正使赴上都序¶ 
:PROPERTIES:
:TITID: QTWTIT08177
:PERSID: QTWAUT0820
:END:

之子領祕書著作於是邦。參我軍事。事必肅。謀必忠。居處必恭。三年矣。而身無擇行。職無粃政。政之和。非吾子曷賴。今茲將東諸侯之命。朝於京師。稱壽之儀舉。專對之才達。是行也。將為度材者所得。豈復顧池中乎。正月元日。和氣資始。大行設九賓於蓬萊前殿。皇帝輦出。百辟奉賀。公將以此時捧章奏於雲陛之下。得觀虞舜之九成簫韶。塗山之萬國玉帛。況惟仲氏。典司宸翰。棠棣之華。交映於朝。斯可謂之榮矣。懋修乃職。尚慎行邁。勉從欒伯之戒。將復臧孫之烈。至如遵大路之歎。不足為吾子設矣。吾嘗同寮。且士龍之執也。江樓醉別。何用貺遠。以其章句當佩玉瓊琚乎。¶ 

** 送張徵君寅遊江南序¶ 
:PROPERTIES:
:TITID: QTWTIT08178
:PERSID: QTWAUT0820
:END:

初貞元二年。進賢星明。於是夫子與廣陵馬曾。俱以元纁辟焉。一命而俯。受服赤墀之下。子甘節不奪。歸耕南陽。議¶ 
<pb:NFKB_QTW_p0388-07a>
者稱馬之利用。陋子之獨善。及以為不然。君子之道。舒之則雲蒸雨降。以救大旱。卷之則天倪道機。不盈一握。姑務忠信。以安聖時。則歌國風於[:#AS-FB55:●]¶ 
[:#AS-FBED:●]犬畝。是亦為政。有民人焉。有社稷焉。何必薄遊。然後稱德。至是夏六月。以菰菜之興。扁舟而東。是行也。與夫乘桴揚舲者不同日矣。津樓直望。江漢在目。少別非志士所悲。深衷豈短章能見。桃源秋至。僕當搴其仙實。俟子於武陵之南溪。¶ 

** 送李白之曹南序¶ 
:PROPERTIES:
:TITID: QTWTIT08179
:PERSID: QTWAUT0820
:END:

曩子之入秦也。上方覽子虛之賦。喜相如同時。由是朝詣公車。夕揮宸翰。一旦襆被金馬。蓬累而行。出入燕宋。與白雲為伍。然則適來時行也。適去時止也。彼碌碌者。徒見三河之遊倦。百鎰之金盡。乃議子於得失虧成之間。曾不知才全者無虧成。志全者無得失。進與退。於道德乎何有。是日也。出車桐門。將駕於曹。仙藥滿囊。道書盈篋。異乎莊舄之辭越。仲尼之去魯矣。送子何所。平臺之隅。短歌薄酒。擊筑相和。大丈夫各乘風波。未始有極。哀樂且不足累上士之心。況小別乎。請偕賦詩。以見交態。¶ 

** 送張處士申還舊居序¶ 
:PROPERTIES:
:TITID: QTWTIT08180
:PERSID: QTWAUT0820
:END:

<pb:NFKB_QTW_p0388-08a>

海水不揚波久矣。故昆蟲草木。得遂本性。夔益巢許。各安其節。天鍾靜於子。而博之以文。大壑無底。虛舟任觸。世皆尚白。獨守太元。顧流俗而不言。退將修乎初服。吾於是見全人之操矣。乃知白雲上下。蓋無心自出。黃鶴飛去。當有時而來。他年孤舟。冀再會於五湖之口。¶ 

** 宋州送姚曠之江東劉冉之河北序¶ 
:PROPERTIES:
:TITID: QTWTIT08181
:PERSID: QTWAUT0820
:END:

春葉尉吳興姚曠至自洛陽。中山劉冉至自長安。俱以文博我。相與交歡於睢渙之涘。始則開青天豁其雲霧。亦既窺武庫見其矛㦸。凡旬有五日。而姚適吳。劉濟河。余歸梁。各有四方之事。將為千里之別。夏四月。抗手於盧門。議別故也。夫別與會。悲樂存乎其中。故賢智所不能遣。然達者遊世。隨變所適。靜而與陰同德。動而與陽同波。異乎金柅之有繫。匏瓜之莫食。子其行矣。別何為者。北斗在已。南風始來。藂臺草長。京口水濶。何以送遠。唯當賦伐木以為仁人之贈。¶ 

** 送張泳赴舉入關序¶ 
:PROPERTIES:
:TITID: QTWTIT08182
:PERSID: QTWAUT0820
:END:

彼馳騖乎士林者。鮮不爭九流之勝負。徇三川之聲利。而張侯獨以善閉關。乃知純白內充。天機外朗。則塵垢糠粃。¶ 

<pb:NFKB_QTW_p0388-09a>

所不能入。癸巳歲六月。始以出處之道。問仕於余。予灑然曰。今四表文明。八紘屢頓。此志士所當登秀造而取青紫。不奮不躍。如休明何。由是罷琴高臺。投竿舊浦。單車匹馬。是日西上。君子以為知幾。吾見垂天之雲。不復顧北溟矣。盍使居者歌吾子乎。¶ 

** 送史處士歸滏陽別業序¶ 
:PROPERTIES:
:TITID: QTWTIT08183
:PERSID: QTWAUT0820
:END:

初史侯至自帝邱。僕方釃酒於蔣氏之館。揖讓堂下。由東階升。於是一酌而賓禮舉。再酌而交態接。三酌而威儀幡幡。深衷畢見。醉裏投分。客中忘形。吾固知握手難常。嘉會可惜。其聚也。言不浹日而意氣感。其散也。興未及盡而離憂至。則臨觴徙倚。孰能不以之黯然。窮陰欲臘。漳滏冰厚。班馬連嘶。歸雲無色。非詩何以見離㣥者之志。¶ 

** 送開封李少府勉自江南還赴京序¶ 
:PROPERTIES:
:TITID: QTWTIT08184
:PERSID: QTWAUT0820
:END:

世或謂邦有道穀。或謂全於德者不以徇名降志。彼於致命。猶數數然。孰與李侯兩忘而脗合之。張其天機。與道出處。道長則陳力筮仕。績成而退藏於密。戰勝江海之上。然後乘歸流而返舊京。乃知淩雲麗天。則切玉利器。於夫子為鄧林之一葉耳。而精微純粹。豈中士所能得其門哉。然¶ 
<pb:NFKB_QTW_p0388-10a>
當今堯親九族。契敷五教。材之美者。工將度之。子雖忘機。機未忘子。庸詎知泥蟠沙臥。不為雲霄之鑿枘乎。但蘭舟桂楫。倏忽鳥逝。朔風秋草。奈離憂何。緣情者莫近於詩。二三子盍咏歌以為贈。¶ 

** 送陳畱張少府勛東京赴選序¶ 
:PROPERTIES:
:TITID: QTWTIT08185
:PERSID: QTWAUT0820
:END:

每歲孟春。冢宰懸象魏之法。以官民材。天下髦士。於是乎雲屯詞鋒。角立智刃。今子投袂而起。將鼓行乎其間。其於湛盧發硎。批郤如玉。繁弱在手。捨拔則獲者。吾惟子之望。當知君子廣其業。達其道。則榮譽貴仕。可得而拾。孰云嫋嫋秋風。悠悠遠道。足為志士之感哉。雜佩可以申永懷。尊酒可以慰別緒。其贈言之分。顧謂坐者志之。¶ 

** 送弟愐之京序¶ 
:PROPERTIES:
:TITID: QTWTIT08186
:PERSID: QTWAUT0820
:END:

蒼龍居元枵之歲。與爾吹壎篪於長安靈臺之下。當時爾方青襟。余適紈袴。各志小學。相期大來。其後爾以經術薦。遂觀光於上國。余牢落兩河。為病所繫。星分雨散。十有二載。中間暫攜手一笑者。及今而三。昨日遊寓。今成疇昔。此會綿邈。空成夢想。豈不欲申橘柚之性。咏和樂之什。樂未終也。別又繼之。然君子修誠則物應。克已則名彰。爾能珪¶ 
<pb:NFKB_QTW_p0388-11a>
璋特達。甲冑忠信。致逸足於千里。吾有望焉。方務遠圖。何嗟少別。到秦地有問吾事者。為報江湖閒心。¶ 

** 送韋評事赴河南召募畢還京序¶ 
:PROPERTIES:
:TITID: QTWTIT08187
:PERSID: QTWAUT0820
:END:

自唐蒙司馬相如開牂牁鑿零山。於是西南夷君長始受漢印。及國家綏以大道。振以長策。滇越卭僰世亦皆為外臣。蠢茲六蠻。獨抗王旅。天子方將開外戶。掃絕漠。故授相國衞公鉞。俾出作方叔。入為吉甫。且募如貔之介士。將翦長蛇之速飛。由是分命我廷尉評事韋公實佐其任。公以止戈諭之。采薇歌之。使政有典則。人知義所。故燕齊少年。韓魏勁卒。召募如景附。赴敵如猋馳。自春至於是月。受命羽檄之下。凡萬八千計。然後頒賜算級。將朝於京師。夫勤王集事之謂忠。周爰咨詢之謂智。復命而不[:#AS-8B70:⿰⺅⿱⿰夭夭心]於素之謂信。姑樹三德。載馳六轡。行當以柱下之書。讚幕中之畫。是役也。冥冥羽翰。非瞻望所及矣。請偕賦以知魏風。¶ 

** 檢校尚書吏部員外郎趙郡李公中集序¶ 
:PROPERTIES:
:TITID: QTWTIT08188
:PERSID: QTWAUT0820
:END:

志非言不形。言非文不彰。是三者相為用。亦猶涉川者假舟檝而後濟。自典謨缺。雅頌寢。世道陵夷。文亦下衰。故作者往往先文字後比興。其風流蕩而不返。乃至有飾其詞¶ 
<pb:NFKB_QTW_p0388-12a>
而遺其意者。則潤色愈工。其實愈喪。及其大壞也。儷偶章句。使枝對葉比。以八病四聲為梏拲。拳拳守之。如奉法令。聞皋繇史克之作。則呷然笑之。天下雷同。風驅雲趨。文不足言。言不足志。亦猶木蘭為舟。翠羽為檝。翫之於陸而無涉川之用。痛乎流俗之惑人也舊矣。帝唐以文德旉祐於下。民被王風。俗稍丕變。至則天太后時。陳子昂以雅易鄭。學者浸而嚮方。天寶中。公與蘭陵蕭茂挺長樂賈幼幾勃焉復起。振中古之風。以宏文德。公之作本乎王道。大抵以五經為泉源。抒情性以託諷。然後有歌咏。美教化。獻箴諫。然後有賦頌。懸權衡以辯天下公是非。然後有論議。至若記序編錄銘鼎刻石之作。必採其行事以正襃貶。非夫子之旨不書。故風雅之指歸。刑政之本根。忠孝之大倫。皆見於詞。於時文士馳騖。飇扇波委。二十年間。學者稍厭折楊皇荂。而窺咸池之音者什五六。識者謂之文章中興。公實啟之。公名華。字遐叔。趙郡人。安邑令府君第三子。質直而和。純固而明。曠達而有節。中行而能斷。孝敬忠廉。根於天機。執親之喪。哀達神明。其任職釐績。外若坦蕩。內持正性。諫不犯顏。見義乃勇。舉善惟懼不及。務去惡如復仇。與朋¶ 
<pb:NFKB_QTW_p0388-13a>
友交。然諾著於天下。其偉詞麗藻。則和氣之餘也。學博而識有餘。才多而體愈迅。每述作。筆鋒風生。聽者耳駭。開元二十三年舉進士。天寶二年舉博學宏詞。皆為科首。由南和尉擢祕書省校書郎。八年歷伊闕尉。當斯時。唐興百三十餘年。天下一家。朝廷尚丈。夫羿工乎中微。拙於使人無已譽。公才與時并。故不近名而名彰。時輩歸望。如鱗羽之於虬龍也。十一年拜監察御史。會權臣竊柄。貪猾當路。公入司方書。出按二千石。持斧所向。郡邑為肅。為奸黨所嫉。不容於御史府。除右補闕。祿山之難。方命圯族者蔽天聰明。勇者不得奮。明者不得謀。公危行正詞。獻納以誠。累陳誅兇渠完封疆之策。閽犬迎吠。故書畱不下。時繼太夫人在鄴。初潼關敗書聞。或勸公走蜀詣行在所。公曰。奈方寸何。不若間行問安否。然後輦母安輿而逃。謀未果。為盜所獲。二京既復。坐謫杭州司功參軍。太夫人棄敬養。公自傷悼以事君故。踐危亂而不能安親。既受汙。非其疾而貽親之憂。及隨牒願終養。而遭天不弔。由是銜罔極之痛者三。故雖除喪。抱終身之戚焉。謂志已虧。息陳力之願焉。因屏居江南。省躬遺名。誓心自絕。無何。詔復授左補闕。又加尚¶ 
<pb:NFKB_QTW_p0388-14a>
書司封員外郎。璽書連徵。公卿已下。傾首延佇。至之日將以司言處公。公曰。焉有隳節奪志者。可以荷君之寵乎。遂移疾請告。故相國梁公峴之領選江南也。表為從事。加檢校吏部郎中。明年遇風痺。徙家於楚州。疾痼貧甚。課子弟。力農圃。贍衣食。雅好修無生法。以冥寂思慮。視爵祿形骸。與遺土同。惟吳楚之士君子。譔家傳。修墓版。及都邑頌賢守宰功德者。靡不齎貨幣。越江湖。求文於公。得請者以為子孫榮。公遇暇日。時復綴錄以應其求。過是而往。不復著書。少時所著者。多散落人間。自志學至校書郎已前八卷。并常山公主誌文竇將軍神道碑崔河南生祠碑禮部李侍郎碑安定三孝論哀舊遊詩韓幼深避亂詩序祭王員外端沈起居興宗裴員外騰文別元旦詩并楊騎曹集序王常山碑。並因亂失之。名存而篇亡。自監察御史已後所作頌賦詩歌碑表敘論誌記讚祭。凡一百四十三篇。公長子羔字宗緒。編為二十卷。號中集。其中陳王業。則無疆頌。主文而譎諫。則言毉含元殿賦。敦禮教。則哀節婦賦靈武二孝讚。表賢達盛德。則崔賓客集序元魯山碣房太尉德政碑平原張公頌梁國李公傳德先生誄權著作墓誌李¶ 
<pb:NFKB_QTW_p0388-15a>
太夫人傳盧夫人頌。一死一生之間抒其交情。則祭蕭功曹劉評事張評事文。吟咏情性達於事變。則咏古詩。思舊。則三賢論。辨卿大夫之族姓。則盧監察神道碑。自敘。則別相里造范倫序。詮佛教心要而合其異同。則南泉真禪師左溪朗禪師碑。其餘雖波瀾萬變。而未始不根於典謨。故覽公之文。知公之質。不俟覿容貌。聽詞氣。假令束帶立於史臣之位。足以潤色王度。天而病之。時不幸歟。公之病也。嘗以斯文見託。詒某書曰。桓譚論揚雄當有身後名。華亦謂足下一桓譚也。及於公才。宜播其述作之美。明於後人。故拜命之辱而不讓。今乃著其文德。為之冠於篇首焉。(自監察御史已下文苑英華作自監察御史已後迄至於今所著述者公長男羔字宗緒編而集之斷自監察御史已前十卷號為前集其後二十卷頌賦詩碑表敘論誌記讚祭文凡一百四十四篇為中集其中陳王業則無疆頌議世道則卜原論質文論主文而譎諫則言毉含元殿賦敦禮教則哀節婦賦靈武二孝讚與外孫女二孩書表賢達盛德則元魯山碣房太尉頌德銘崔賓客集序平原張公頌梁國李公傳德先生誄權著作墓表李夫人傳盧夫人頌一死一生之間抒其交情則祭蕭功曹劉評事張博士文吟咏情性達於事變則咏古詩辨卿大夫族姓則盧監察神道碑思舊則三賢論自敘則別相里造范倫序詮佛教心要而會其異同則南泉真禪師左溪朗禪師碑其餘雖比興萬變而未始不根於道德故覽公之文知公之質不俟覿容貌聽詞氣而後覩其行若使束帶立於史臣之位其備獻替足以潤色王度正一代之訓典天而病之國不幸也然遐叔身甚病而心甚壯文益贍而才不竭則前路)¶ 

<pb:NFKB_QTW_p0388-16a>
(逸氣詎可度矣他日繼於此而作者當為後集及常遊公之藩也久故錄其述作之所以然著於篇)¶ 

** 送孟評事赴上都序¶ 
:PROPERTIES:
:TITID: QTWTIT08189
:PERSID: QTWAUT0820
:END:

孟子以鄉舉秀才。射策甲科。二十年矣。同時中楊葉者。今或蔚為六官亞卿。或彤襜虎符。秩二千石。而孟子猶羸馬青袍。客江潭間。遇與不遇。何其寥敻也。然君子不患貧。患業不修。不患位下。患道不行。孟子言忠信。行篤敬。好學工文。令名藹然。今茲入關。有司之喜也。諸公展相遇之禮。其肯不以推之挽之為巳任。見三月四月之交。灃灞之間。王睢飛鳴。草木暢茂。是吾子彈冠之時也。二三子不可以不賦。¶ 

** 送柳員外赴上都序¶ 
:PROPERTIES:
:TITID: QTWTIT08190
:PERSID: QTWAUT0820
:END:

初弱用之拜也。吏者隱者相見皆賀曰。朝廷搜賢不遺邱壑中人。則搢紳之賢者日至矣。未有賢人至而太平不興者。而弱用獨以衰疾行邁為憂。諫議大夫昌黎韓幼深貽弱用書曰。君子之命。知已之遇。其可易乎。由是不敢言病。即日戒路。夫君子之道。進不苟容。退不懷安。不以欲咈人。不以私棄公。時止則止。時行則行。弱用之心也仁矣哉。與夫捨龜觀頤自盛以[:#AS-8867:⿳士冖䂞]者異矣。方今主上用文思柔遠。魏¶ 
<pb:NFKB_QTW_p0388-17a>
邴謀謨。惟賢是渴。想見厖眉大冠。俯僂於朝廷。與公卿大夫言三代故事。出入金馬石渠之署。國人孰不宜之。今之史臣樂安蔣鎮博陵崔儒。頃與弱用同以德進。倘與夫二君子道舊。必話鄙夫疲於郡齋之狀。勿使不知我者謂我不思。若夫抒今日秦吳之別。斗酒之外。詩而已矣。¶ 

** 送崔員外還鄂州序¶ 
:PROPERTIES:
:TITID: QTWTIT08191
:PERSID: QTWAUT0820
:END:

員外曳朱組。擁使節。將鄂州牧御史中丞吳公之命。方舟如吳。祗役蕆事。肆覲伯姊。展歡申悲。浹辰而還。飲水恪慎。夙夜匪懈。孝悌友恭。形於容止。追攀者觀禮於公。見公之仁。繄公之先。德與位偕。由大王父已下。一門三太子保傅。二御史大夫。一宰相。四二千石。家之範可刑於國。今則兄掌冬官。弟列郎署。閨門怡怡。花萼相鮮。欲辭必復之榮。朝廷其肯捨諸。永言夙昔。將繼舊好。惠而顧我。其敢不以久要為答。雖嘉肴充圓方。旨酒盈樽罍。祗攪別緒。不足慰噡望不及之歎。故可以於此乎言詩。¶ 

** 送朱侍御赴上都序¶ 
:PROPERTIES:
:TITID: QTWTIT08192
:PERSID: QTWAUT0820
:END:

子以才茂經明。鄉黨稱仁。起褐衣四五年。超參夏口軍事。同時諸生有未登賢能之書者。公以惠文冠出入殿中蘭¶ 
<pb:NFKB_QTW_p0388-18a>
臺。其以文章干祿。何啻如拾芥。吳中賢士大夫由是益勸。今復戒鞅而西。言赴所從。昔陸士衡入洛。張華如舊相識。之子之文章粲然。有昔賢風采。彼茂先之徒。其肯捨吾子乎。將子獻詩著論。特備風雅。以宣上德抒下情為已任。勿獨誇吳趨閶門之廢興。辯蓴羹羊酪之優劣而已。急賢之日。何患人不已知。凡今贈別。皆吳士也。¶ 

** 送少微上人之天台國清寺序¶ 
:PROPERTIES:
:TITID: QTWTIT08193
:PERSID: QTWAUT0820
:END:

或問上人曰。文者所以足言也。言說將忘。文字性離。示入此徒。無乃累一相乎。答曰。稱示入者過矣。以習氣未之泯也。率性修道。庶幾因言遣言。故欲罷之。而未能耳。時人謂上人為知言知道。歲次乙卯。自京持鉢而來。給事中天水趙公涓賦詩抒別。卿大夫已下屬而和者二十七章。既而飛錫濟江。休於晉陵。又東至於姑蘇。將涉震澤。踰會稽。上天台。至國清上方而止。趣靜境者。不料遠近。登漸門者。不計歲月。則上人還斯。詎可知也。上人之文章。可得而聞也。諸公將議遠別。得不以斯文為贈乎。¶ 

** 送陳贊府兼應辟赴京序¶ 
:PROPERTIES:
:TITID: QTWTIT08194
:PERSID: QTWAUT0820
:END:

初公讀梁竦傳。始慨然薄遊。恥揭其公器。退而耕於楚縣。¶ 

<pb:NFKB_QTW_p0388-19a>

知言者以為子真吳都禦寇圃田卜商西河。與公道雖不同。其操一也。羿工於中微。拙於使人無已譽。固知大名之下。天爵難讓。十二載冬十月。果以公才徵。龍泉自惜。暫隱牛斗之次。美玉無脛。竟為秦人所得。且晉以梁山召伯宗。漢以明堂延申公。尊德問禮。於斯為盛。況朝廷頓八紘久矣。頃來儒服立於魯人之門者。公祗命台鉉。將濯纓而孤矣。當貞女不字。十年反常。及大翼怒飛。知一日幾萬。問離㣥何贈。請賓賦車乘。主人賦南有嘉魚。以代零雨之什。¶ 

** 送司華自陳畱移華陰赴任序¶ 
:PROPERTIES:
:TITID: QTWTIT08195
:PERSID: QTWAUT0820
:END:

去年春。公自京兆北部尉謫掾陳畱。議者或歎公大才未光。直道而黜。君子則曰否。患德不立。不患遇坎。始用舉至是。雖速謗何傷。有才與時。不遠而復。其明年春。肆大眚。冢宰量殿最厚薄。以令聞遷公於華陰。然後知朝廷之祿用也。華陰者。左崤函。右雍州。潼津鐘池。綴於分野。長河太崋。為之襟帶。甸近所以難其選。地雄所以寵其秩。公將以利器刃物。清機臨人。吾見岑公孝不得專美於南陽。大火初落。昊天欲高。遠山雲開。歸路秋色。請各抒別操。使行者得歌而咏之。¶ 

