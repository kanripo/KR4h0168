#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0569-14a> 
#+PROPERTY: JUAN 0570
欽定全唐文卷五百七十¶ 

<pb:NFKB_QTW_p0570-01a>
　柳宗元(二)¶ 

** 禮部為百官上尊號第一表¶ 
:PROPERTIES:
:TITID: QTWTIT11297
:PERSID: QTWAUT1456
:END:

臣某言。伏以聖王之纂承天位也。臣子必竭懇誠。獻尊號。安敢為佞。禮在其中。一則以告天地神祇。二則以奉宗廟社稷。三則以安華夏蠻貊。巍巍大稱。其可廢乎。臣等誠歡誠望頓首頓首。伏惟皇帝陛下協周文之孝德。齊大禹之約身。宏帝堯之法天。過殷湯之解網。未踰周月。四海將致於時雍。甫及元正。率土更欣於再造。然神人之願。億兆之情。有所不安。率謂未盡善者。以為帝德廣運。而尊號猶闕。郊廟備禮。而祝嘏無辭。凡百兢懷。華夷屬望。臣謹桉昔臯陶之頌舜。伊尹之頌湯。皆臣子至公。面揚君父。以敷於當代。以播於無窮。夫豈飾哉。率由事實。帝王尊號。蓋漸於此。皇家光被四表。祖宗烈文。時當太和。尊號表德。耳目所接。簡牘斯存。稽之於前典則如彼。考之於聖朝則又如此。今龜筮習吉。元正戒期。當品物惟新之時。乃皇王大禮之日。陛下郊天地。享宗祧。陰陽協和。動植交暢。不建至尊之稱。恐違列聖之心。所以臣等冒死陳聞。請上尊號。伏惟陛下¶ 
<pb:NFKB_QTW_p0570-02a>
小(一作抑)謙讓之節。安延企之情。特召名儒禮官。百僚庶尹。詳明故實。議崇聖德。則人望允厭。神心獲安。山川效靈。光贊無疆之壽。祝史陳信。永彰不朽之功。臣等蒙國寵榮。備位班列。無任懇望之至。¶ 

** 禮部為百官上尊號第二表¶ 
:PROPERTIES:
:TITID: QTWTIT11298
:PERSID: QTWAUT1456
:END:

臣某等言。臣等再陳丹悃。謹獻鴻名。天心未從。隕越無措。臣某等誠惶誠恐頓首頓首。謹桉堯曰咨爾舜。舜曰格爾禹。湯曰吾甚武。自號曰武王。則堯舜禹湯。皆當時王者之號也。考皇帝之故實。徵往聖之憲章。允協禮經。煥乎圖牒。伏惟皇帝陛下允恭克讓。約巳謙尊。參天兩地之功。為而不有。安上理人之德。置而不論。至哉王言。非㣥下所能仰望也。然臣等伏以為尊號者。所以類上帝。饗祖宗。萬人所稱。百蠻所仰。表聖德於率土。播天聲於無疆。臣下請之之謂禮。帝王承之之謂孝。孝大於讓。禮先於謙。百王不刊之典。安可得而廢也。臣等又以春秋本於五始。元者一歲之首。春者四時之首。王者受命之首。正月者政教之首。郊天大禮者立極之首。今天地交泰。俯臨元辰。正始之美。正當其運。陛下確違㣥願。固守謙冲。此臣等所以兢惕失圖。恛¶ 
<pb:NFKB_QTW_p0570-03a>
惶無措。上冒嚴憲。敢逃厚責。伏乞俯垂天聽。察納微誠。詔禮官議臣所請。揆日推禮。虔奉鴻休。盡敬於此。猶恐天光未照。三獻無徵。彷徨闕庭。伏待斧鑕。無任聳望之至。¶ 

** 禮部賀冊尊號表¶ 
:PROPERTIES:
:TITID: QTWTIT11299
:PERSID: QTWAUT1456
:END:

臣某伏奉月日制。陛下膺受尊號。率土臣子。慶忭無窮。臣聞立極之大。四海無以報神功。配天之尊。萬物不能崇聖德。惟有徽號。是彰中興。所以上探天心。下極人欲。中謝。伏惟元和聖文神武法天應道皇帝陛下統承千載。光被六幽。蟊賊盡除。福應皆集。有首有趾。咸識太平。勳臣增爵祿之榮。戎士加賞延之寵。片善必錄。微功盡昇。獨惟聖謨。事絕酬答。萬國觖望。百工怨思。是以啟元和之盛典。延昊穹之景祚。理歷凝命。實曰聖文。和眾定功。時惟神武。運行有法天之用。變化乃應道之方。鬼神協謀。夷夏同志。大禮既建。鴻恩遂行。歡呼遠匝於九圍。滲漉普周於八裔。慶超邃古。美冠將來。臣獲守蠻荒。遠承大典。潢汙比陋。河清幸遂於千年。塵壤均微。山呼願同於萬歲。無任慶賀屏營之至。¶ 

** 為京兆府請復尊號第一表¶ 
:PROPERTIES:
:TITID: QTWTIT11300
:PERSID: QTWAUT1456
:END:

臣某言。某月日。諸縣耆老某等若干人詣臣陳狀。辭意迫¶ 
<pb:NFKB_QTW_p0570-04a>
切。以陛下尊號未復。請詣闕上表者。人心已鬱。安可久違。天意實勤。諒難固拒。撫狀感悅。深契微誠。臣某誠懇誠迫頓首頓首。伏惟皇帝陛下聖神之功。貫於天地。文武之道。超乎古今。盛德愈大。而謙光益深。元化已成。而徽號未復。遂使神祇觖望。人庶怨思。沐浴鴻澤者。敢懷晷刻之安。捧戴皇恩者。不知寢食之適。負愧懷憤。萬方一心。日月以冀。遂淹星歲。况今地不愛寶。致百穀之豐穰。天惟降衷。呈眾瑞而繁委。汙萊瘠鹵之地。混成大田。草木蟲獸之微。化為神貺。萬靈垂鑒。昭然甚明。此而不從。臣所大惑。矧又兵戎永戢。夷狄咸懷。煦然長春。樂以終日。是以耆老等深感聖育。踴躍不寧。上奉天恩。跼蹐知懼。頓顙闕下。願復鴻名。不謀而同。不期而至。此皆上元幽贊以誘其衷。列聖垂靈以悟其意。臣以為陛下當敬承斯旨。不可忽也。臣又伏以陛下賞功與能。舉賢出滯。小言不廢。片善是襃。豈可使臣子之效。雖微而必旌。君父之德。盡美而無稱。凡在覆載。不勝懇禱惶恐之至。謹封耆老等狀奉表昧死陳情以聞。謹言。¶ 

** 為京兆府請復尊號第二表¶ 
:PROPERTIES:
:TITID: QTWTIT11301
:PERSID: QTWAUT1456
:END:

京兆府長安縣耆老臣石靈等言。伏奉墨詔批答臣所請¶ 
<pb:NFKB_QTW_p0570-05a>
復尊號。未蒙允許者。捧對惶遽。不知所裁。天實命之。於臣何有。臣等誠懇誠懼頓首頓首。臣聞聖君以奉天為心。不以執謙為德。以順人為大。不以崇讓為優。今陛下深拒天人之誠。猶懷謙讓之道。臣等愚惑。未知所歸。且百祥荐臻。特表昊穹之睠。五穀蕃熟。用彰后土之勤。億兆嗷嗷。籲天請命。上下交應。幽明同心。舉而違之。臣所未識。况臣等共被仁育。同臻太和。陛下德達上元。以豐臣之衣食。道躋壽域。以延臣之歲年。沐浴皇風。二十餘載。兒童感化。鰥寡知恩。故臣等出鄉之時。歡呼遍野。閭里勉臣以不進不止。妻孥誓臣以不遂不歸。惟竭血誠。退無面目。便當殞首闕下。終不徒還。伏惟陛下照臣懇迫之情。哀臣羸老之命。臣等不勝嗚咽慚恨之至。謹奉表陳謝以聞。¶ 

** 為京兆府請復尊號第三表¶ 
:PROPERTIES:
:TITID: QTWTIT11302
:PERSID: QTWAUT1456
:END:

臣某言。臣伏以耆老等並發丹誠。將貫白日。請復徽號。以光聖謨。臣以其懇款自中。不可禁止。遂抗表陳請。備述微誠。伏奉墨詔批答。未蒙允許者。眾心尚阻。天意未從。懇迫愈深。兢惶無措。臣某中謝。伏惟皇帝陛下道大益謙。化成彌損。雖江海善下。每應朝宗之心。而日月居高。久稱照臨¶ 
<pb:NFKB_QTW_p0570-06a>
之位。况復上承天命。下覩人誠。若然辤之。理有不可。伏以陛下功參造化。政體乾坤。萬邦宅心。百靈效職。此聖之至也。明並兩曜。信如四時。先天不違。窮神知化。此神之極也。道德純備。禮樂興行。宸翰動於三光。睿藻窮於六義。此文之備也。五兵不試。七德咸宣。殊方者知歸。負固者率服。此武之成也。黃龍皓兔。甘露慶雲。神禾嘉瓜。祥蓮瑞木。萬物暢遂。百穀茂滋。此天之至靈也。黎老班白。伏守闕庭。鰥嫠童幼。謠歌道路。此人之至誠也。有其德而無其號。拒乎天而違乎人。雖陛下謙讓之至美。抑非臣心之所安也。伏以賤志難明。微誠莫達。戴天彌懼。履地益慚。不任懇迫屏營之至。伏願早建大號。以稱天人之心。謹再奉表昧死陳請以聞。¶ 

** 代京兆府耆老請復尊號表¶ 
:PROPERTIES:
:TITID: QTWTIT11303
:PERSID: QTWAUT1456
:END:

京兆府長安縣耆老臣石靈等言。臣伏以陛下尊號未復。一十九年。盛德彌光。大化益被。加以休徵咸集。福應具臻。至於今歲。紛綸尤盛。風雨必順。生長以時。五稼盡登。萬方皆稔。神意人事。正在於斯。天不可違。時不可棄。臣等誠懇誠迫頓首頓首。臣聞恩深必報。德盛必崇。以陛下九重之¶ 
<pb:NFKB_QTW_p0570-07a>
尊。推崇無上。以陛下四海之大。報效何施。惟有尊名。用光聖理。闕然未復。誰所敢安。臣心則微。天意甚重。伏惟皇帝陛下體昊穹以施化。虔上帝以致誠。今即萬祥應期。百神奉職。飛走之物。皆已效靈。草木之類。咸能應聖。天命降於上。人誠發於中。此而可辤。孰云有奉。况野多滯穗。畝有餘糧。足食之慶。充溢於京坻。阜財之謠。歡呼於道路。盡非人力。皆是天成。神祇之望既勤。遐邇之心又迫。况臣等得生邦甸。幸遇盛明。身體髮膚。盡歸於聖育。衣服飲食。悉自於皇恩。被元化而益深。望鴻名而未覩。懇禱之至。夙夜不寧。謹詣光順門昧死請復聖神文武之號。以副天地宗社之心。使海內赤子得安其所。臣等不勝懇禱迫切之至。謹奉表以聞。¶ 

** 禮部為文武百寮請聽政第一表¶ 
:PROPERTIES:
:TITID: QTWTIT11304
:PERSID: QTWAUT1456
:END:

臣某等言。臣聞大道必體於至公。大孝莫高於善繼。上觀列聖。旁考前王。罔不俯就禮文。仰承大事。嚴奉宗廟。慰安元元。然後德教惟新。邦家永固。伏惟皇帝陛下寢苫泣血。號慕無時。貫於神明。動於天地。未臨庶政。猶徇至誠。凡在人臣。孰不哀懼。伏惟先聖遺旨。俾陛下抑哀而聽政。本朝¶ 
<pb:NFKB_QTW_p0570-08a>
乏人。使臣等竭忠以奉上。非敢懼死。輒布懇詞。期於必從。以慰寰宇。且王業至重。軍國方殷。一日萬幾。不可暫闕。伏願追尊顧命。蹈履成規。恢王者華夷之望。順上帝乃眷之懷。臣等不勝哀迫誠懇之至。¶ 

** 禮部為文武百寮請聽政第二表¶ 
:PROPERTIES:
:TITID: QTWTIT11305
:PERSID: QTWAUT1456
:END:

臣某等言。臣聞聖凡殊途。邦家異禮。故王者捨己從物。用身許天。雖居達喪。猶以事奪。伏以大行皇帝道成鑄鼎。僊等御龍。萬姓長號。九有禺望。陛下以聰明睿聖。嗣守寶圖。爰及宅憂。迨茲累日。而孝思罔極。尚輟乃雍之言。庶政未釐。頗闕如絲之命。臣等嘗覽載籍。麤知喪紀。若成周顧命。歷代猶遵。西漢詔音。前王所奉。我國家以孝理天下。文明應期。上用此法。胥以傳授。蓋事歸至當。則不可不遵。禮貴從宜。則不得不守。理固然也。臣等是以上陳愚懇。輕瀆宸嚴。冀遂血誠。俯親國政。而陛下執喪逾切。聽理未聞。億兆嗷嗷。不知所訴。臣以為天子之孝。在於保安社稷。司牧烝黎。功超百王。慶流萬代。亦何必守臣下之小節。蔑皇王之大猷。固阻㣥情。務成謙德。伏願以遺詔為念。奪在疚之懷。就臨軒之制。天下幸甚。¶ 

<pb:NFKB_QTW_p0570-09a>

** 禮部為文武百寮請聽政第三表¶ 
:PROPERTIES:
:TITID: QTWTIT11306
:PERSID: QTWAUT1456
:END:

伏以萬幾至重。遺旨難違。再獻表章。上塵旒扆。精誠徒竭。天意未迴。內外遑遑。人神企望。臣聞王者之孝。異於匹夫。禮不相沿。道資適變。當承平之代。故殷帝宅憂而不言。遇有事之時。則周王未葬而誓眾。况今戎車猶駕。邊候多虞。兩河之寇盜難除。百姓之瘡痍未合。亂者思理。危者求安。天下嗷嗷。正在今日。誠宜抑其至性。以副㣥心。成先帝之大功。繼中興之盛業。豈可寢苫啜泣。庶政闕然。九廟之靈何報。萬方之望何塞。臣等職參樞近。誠切邦家。若陛下未忍臨軒。尚持前志。臣等有死而已。不敢奉詔。不勝哀懇迫切之至。¶ 

** 賀踐祚表¶ 
:PROPERTIES:
:TITID: QTWTIT11307
:PERSID: QTWAUT1456
:END:

臣某言。太子中舍嚴公弻至。奉某月日敕書慰諭。伏承陛下以某月日虔奉典冊。允昇寶位。凡在㣥生。孰不慶幸。臣某誠歡誠忭頓首頓首。臣聞天地泰而聖人出。雷雨解而品物榮。是以五行迭用。木火更其位。十葉重光。宗廟輔其德。殷宗恭默。再開成湯之業。漢文聰明。克承高祖之緒。陛下重離出曜。體乾繼統。主鬯彰孝恭之美。撫軍著神武之¶ 
<pb:NFKB_QTW_p0570-10a>
功。欽承遺訓。永保鴻業。遏密之中。施雨露以被物。遐邇之地。覩日月之繼明。則四維之外。八極之表。人神胥悅。草木皆春。煦嫗生成。不失覆載。况臣謬膺藩守。累受國恩。爰自出身。洎乎領鎮。沐浴聖澤。優游昌時。不獲覩闕庭之禮。展臣庶之分。戴天賀聖。倍萬恆情。¶ 

** 禮部賀改永貞元年表¶ 
:PROPERTIES:
:TITID: QTWTIT11308
:PERSID: QTWAUT1456
:END:

臣某等言。伏奉今日誥。今月九日冊皇帝。改貞元二十一年為永貞元年。自貞元二十一年八月五日昧爽以前。應犯死罪特降從流。流以下遞降一等者。寶命方始。聖歷用彰。載宣臨照之明。遂施渙汗之澤。臣某等誠慶誠賀頓首頓首。伏以重光下濟。積慶旁行。漢祖推奉教之尊。文王遂無憂之志。正名紀歷。表運行於萬方。宥過輕刑。流汪濊於四海。歡呼忭蹈。遐邇攸同。臣某等親奉聖謨。仰承大化。踊躍之至。倍萬恆情。無任蹈舞欣慶之至。¶ 

** 禮部太上皇誥宜令皇帝即位賀表¶ 
:PROPERTIES:
:TITID: QTWTIT11309
:PERSID: QTWAUT1456
:END:

臣某等言。伏奉今日太上皇制。命陛下即皇帝位。光奉寶圖。丕承鴻業。溥天率土。慶躍難勝。臣某等誠喜誠抃頓首頓首。臣聞皇建其極。存諸大訓。帝出於震。著在易經。繼明¶ 
<pb:NFKB_QTW_p0570-11a>
以照於四方。重熙以臨於萬國。動植品彙。永賴昭蘇。山川鬼神。咸用欣戴。臣某等獲備班列。親仰聖明。踊躍之誠。倍萬恆品。無任忭躍喜慶之至。¶ 

** 禮部賀立皇太子表¶ 
:PROPERTIES:
:TITID: QTWTIT11310
:PERSID: QTWAUT1456
:END:

臣某等言。伏奉今月二十四日制。廣陵郡王宜冊為皇太子。改名某。仍令所司擇日備禮冊命者。天序有奉。皇圖載寧。臣某等誠慶誠賀頓首頓首。臣聞尚書載以貞之文。漢史傳早建之議。不惟立愛。期在繼明。陛下奉率前規。敷揚盛典。顧茲守器之重。爰正承華之位。尊義方之教。載錫嘉名。崇建樹之禮。式光典命。以長而立。自符於慎擇。必子之選。遂合於至公。邦本不搖。王業彌固。此皆宗社垂祉。啟佑皇心。乾坤合謀。保安聖運。足以播休氣於四海。洽太和於萬靈。食毛含齒。所同歡慶。臣等奉承制命。蹈舞周行。踊躍之誠。倍百恒品。無任慶忭感悅之至。謹奉表陳賀以聞。¶ 

** 禮部賀皇太子冊禮畢德音表¶ 
:PROPERTIES:
:TITID: QTWTIT11311
:PERSID: QTWAUT1456
:END:

臣某等言。伏奉今日制書。皇太子冊禮云畢。思與萬方同其惠澤者。盛典斯舉。鴻恩遂行。凡在率土。不勝忭躍。臣某等誠喜誠賀頓首頓首。伏惟皇帝陛下克奉神休。以正邦¶ 
<pb:NFKB_QTW_p0570-12a>
統。建天下之本。宗廟以安。致萬國之貞。兆人攸賴。典冊既備。慶澤載流。既廣愛而推恩。亦好生而布德。緩刑而囹圄知感。進勳而嗣續增榮。崇教諭之方。忠良是舉。嚴贊襄之禮。賜與有加。旌孝弟以厚於人倫。敬鬼神而修其祀事。况行禮之日。則屏翳收蹟。太陽宣精。用彰出震之休。更表重離之曜。神化旁暢。皇風遠揚。自華及夷。異俗同慶。臣等謬參著定。倍百恆情。無任歡慶踊躍之至。¶ 

** 為王京兆皇帝即位禮畢賀表¶ 
:PROPERTIES:
:TITID: QTWTIT11312
:PERSID: QTWAUT1456
:END:

臣某等言。臣聞大人繼明。百神所以受職。天子有道。萬國由是承風。伏以皇帝陛下纘聖垂休。順時御極。負扆而會朝夷夏。踐祚而統和天人。幽明感通。遐邇昭泰。遂使祥光下燭。嘉氣旁通。周王謝流火之符。魯史愧書雲之典。食毛含齒。歡忭無窮。臣某等幸覩昌時。獲奉大慶。踊躍之至。倍萬恆情。無任蹈舞欣躍之至。¶ 

** 代韋中丞賀元和大赦表¶ 
:PROPERTIES:
:TITID: QTWTIT11313
:PERSID: QTWAUT1456
:END:

臣某言。伏奉正月二日制書。大赦天下。永貞二年宜改為元和元年者。太陽既昇。煦育資始。霈澤斯降。膏潤無遺。臣某誠慶誠賀頓首頓首。伏惟皇帝陛下仁化旁流。孝理宏¶ 
<pb:NFKB_QTW_p0570-13a>
闡。紀元示布和之令。肆眚見恤人之心。曠然滌瑕。得以遷善。渙發大號。申明舊章。農有薄征。巿無強賈。勳勤是錄。爵秩以班。寵寧間於幽明。澤必周於夷夏。近甸輕榷酤之入。遠人忘水旱之災。既行慶於官僚。亦推恩於天屬。諸生喜黌塾之廣。庶老加絮帛之優。量入所以備凶。興廉期於變俗。爰襃有客。尊賢之典惟新。載奉素王。宗子之道斯在。綸言一降。庶政畢行。懷生之倫。感悅無量。臣某等守在遐遠。親奉詔條。踊躍之誠。倍百恆品。無任感恩忭舞屏營之至。謹奉表陳賀以聞。¶ 

** 禮部賀冊太上皇后及德妃表¶ 
:PROPERTIES:
:TITID: QTWTIT11314
:PERSID: QTWAUT1456
:END:

臣某等言。伏奉今月日誥。良娣王氏冊太上皇后。良媛董氏冊太上皇德妃。宜令所司備禮冊命者。母儀有光。坤道克順。陰教方行於萬國。內理克和於六宮。臣某等誠慶誠賀頓首頓首。伏惟皇帝陛下對若天休。奉揚睿旨。長秋既登其正位。褕狄亦被於恩光。奉養見三朝之安。周旋有四星之輔。豈獨配乾稱大。助日為明。所以表王化之源。知孝悌之本。冠映千古。儀刑四方。臣等捧戴施行。踊躍無地。無任蹈舞欣喜之至。¶ 

<pb:NFKB_QTW_p0570-14a>

** 禮部賀太上皇后冊畢賀表¶ 
:PROPERTIES:
:TITID: QTWTIT11315
:PERSID: QTWAUT1456
:END:

臣某等言。今月日太上皇后冊禮云畢。率土臣妾。慶忭無窮。臣某等誠慶誠賀頓首頓首。伏以太上皇后著虞嬪之至德。嗣周母之徽音。表率六宮。明彰萬國。陛下克修理本。以暢化源。神道之事地之方。人倫識尊親之大。豈惟婦順斯備。陰禮用修。足以播正始於王風。致時雍於帝典。臣某等謬塵榮位。獲覩盛儀。踊躍之誠。倍萬恆品。¶ 

** 御史臺賀嘉禾表¶ 
:PROPERTIES:
:TITID: QTWTIT11316
:PERSID: QTWAUT1456
:END:

臣某言。今月日宰臣以幽州所進嘉禾圖各一軸示百寮者。伏以嘉穀順成。靈貺昭格。天人合應。遐邇同風。臣某誠歡誠慶頓首頓首。伏惟皇帝陛下睿謀廣運。神化旁行。植物知仁。祥圖應聖。靈嶽不愆於贊祐。燕谷用遂於生成。豐稔既均。知朔南之被澤。休嘉克協。見天地之同和。六穗慚稱於漢臣。異畝恥書於周典。自中形外。均慶同歡。臣某謬職憲司。獲覩休瑞。無任忭躍之至。¶ 

** 禮部賀嘉禾及芝草表¶ 
:PROPERTIES:
:TITID: QTWTIT11317
:PERSID: QTWAUT1456
:END:

臣某等言。伏見今月某日內出劍南所進嘉禾圖及陜州所進紫芝草示百寮者。珍圖煥開。瑞彩交映。遐邇偕至。福¶ 
<pb:NFKB_QTW_p0570-15a>
應攸同。臣某等誠慶誠賀頓首頓首。伏惟皇帝陛下緝熙至道。保合太和。天惟發祥。地不愛寶。嘉禾擢質。靈草抽英。獻於王庭。唐叔慚同穎之異。薦諸郊廟。班史謝連葉之奇。既呈薿薿之祥。更覩煌煌之秀。豐年斯著。聖壽用彰。飲和之人。歡忭無極。臣某等優游至化。披翫殊姿。慶忭之誠。倍百恆品。¶ 

** 京兆府賀嘉瓜白兔連理棠樹等表¶ 
:PROPERTIES:
:TITID: QTWTIT11318
:PERSID: QTWAUT1456
:END:

臣某言。今月日中使王自寧出徐州刺史張愔所進嘉瓜圖及白兔兒一。並出陳許等州觀察使上官說所進許州連理棠樹圖示百寮者。惟天眷命。是降百祥。惟聖欽承。用膺多福。臣某誠慶誠賀頓首頓首。臣伏以太和所蒸。至德斯應。圖物獻瑞。周於遠方。神瓜合形。式表[:#AS-92F9:⿰帛⿱丿糸]¶ 
[:#AS-92F9:⿰帛⿱丿糸]之慶。異棠連質。用彰韡韡之榮。况金風發祥。白兔來擾。告有秋之嘉應。著成歲於神功。雜遝紛綸。如山斯委。人盡登於壽域。物咸暢於薰風。况臣特感深恩。欣逢眾瑞。踊躍之至。倍萬恆情。¶ 

** 禮部賀甘露表¶ 
:PROPERTIES:
:TITID: QTWTIT11319
:PERSID: QTWAUT1456
:END:

臣某言。中使王自寧至。伏奉宣聖旨。出延和殿前丁香樹¶ 
<pb:NFKB_QTW_p0570-16a>
甘露一大合示宰臣。未時又出一大合。令明日示百寮甘露見降未止者。元化昇聞。靈貺昭答。必呈尤異之應。以告天地之和。臣某誠歡誠慶頓首頓首。伏惟皇帝陛下均煦育之功。敷滲漉之澤。太和潛達。閟瑞克彰。發於天霄。特降宮樹。朝光初燭。方湛湛而不晞。畏景轉炎。更瀼瀼而未已。綴葉而珠璣積耀。盈器而氷玉呈姿。芳襲椒蘭。味兼飴醴。然則零其庭而著異。紀於年以標奇。徒矜往辰。孰並茲日。况樹有丁香之珍。殿即延和之號。所以著芳風之遠播。期聖壽於無疆。事絕古今。慶傳遐邇。臣謬承渥澤。獲覩殊祥。忭躍之誠。倍萬恆品。¶ 

** 禮部賀白龍并青蓮花合歡蓮子黃瓜等表¶ 
:PROPERTIES:
:TITID: QTWTIT11320
:PERSID: QTWAUT1456
:END:

臣某言。伏見今月日內出滄州所進白龍見圖。又出西內定禮池中青蓮花。并神龍寺前合歡蓮子示百寮。二十三日又出鹽州所進合歡黃瓜圖者。二氣交泰。萬國同和。動植思協於殊祥。遐邇畢陳其嘉應。披圖桉牒。聖理彰明。臣誠歡誠慶頓首頓首。伏以天地非遠。睿感必通。疊瑞重祥。累集宮禁。池蓮表異。靈化非常。敷彼青光。徵佛書而尤絕。成其嘉實。驗祥經而甚稀。積慶旁流。自中徂外。遂使龍騰¶ 
<pb:NFKB_QTW_p0570-17a>
白質。乘秋果應於金行。瓜合黃中。表聖更彰於土德。遠通邊徼。近出苑園。合慶同歡。周於億兆。况復邦畿之內。雨霽必時。宿麥大穰。嘉穀滋茂。和風孕育。靈氣陶蒸。是皆發自帝心。達於天意。周流升降。成此歲功。惠彼㣥生。自為嘉瑞。臣某深惟多幸。獲遇斯時。觀靈貺之備臻。知人和之溥洽。無任慶忭躍蹈之至。¶ 

** 禮部賀白鵲表¶ 
:PROPERTIES:
:TITID: QTWTIT11321
:PERSID: QTWAUT1456
:END:

臣某言。伏奉進止。宣示前件白鵲者。霜毛皎潔。玉羽鮮明。色實殊常。性惟馴狎。臣聞聖王之德。無所不至。有感則應。無幽不通。伏惟陛下恩霑動植。仁洽飛翔。故得茲禽。呈休效質。伏以白者正色。實表金方。鵲以知來。式彰寇服。用符歸化之兆。克耀太平之階。臣職參禁垣。獲覩嘉瑞。無任慶忭之至。¶ 

** 禮部賀嘉瓜表¶ 
:PROPERTIES:
:TITID: QTWTIT11322
:PERSID: QTWAUT1456
:END:

臣某等今日內出浙東觀察使賈全所進越州山陰移風鄉產嘉瓜二實同蔕圖示百寮者。寶祚惟新。嘉瑞來應。式彰聖德。克表天心。臣等誠慶誠賀頓首頓首。伏惟皇帝陛下保合太和。緝熙黎庶。德馨上達。神化旁行。嘉瓜發瑞。來¶ 
<pb:NFKB_QTW_p0570-18a>
自侯服。質惟同蔕。見車書之永均。地則移風。知化育之方始。雖七月而食。豳土歌王業之難。五色稱珍。東陵詠嘉賓之會。未聞感通若斯昭著者也。臣某等遭逢聖運。親仰珍圖。忭躍之誠。倍百恆品。無任慶悅之至。¶ 

** 為王京兆賀嘉蓮表¶ 
:PROPERTIES:
:TITID: QTWTIT11323
:PERSID: QTWAUT1456
:END:

臣某言。今日某時。中使某奉宣聖旨。出西內神龍寺前水渠內合歡蓮花圖一軸示百寮者。祥圖煥開。異彩交映。贊天地之合德。表神人之同歡。臣某誠歡誠慶頓首頓首。伏惟皇帝陛下道協重華。慶傳種德。陶陰陽之粹美。孕造化之精英。吉慶每見於天心。發祥必自於禁掖。是使雙華擢秀。連蔕垂芳。香激大王之風。影耀天泉之水。煥開宮沼。旁映給園。靈貺應期。天龍護聖。寶歷敻超於小劫。神功允洽於大千。臣某獲覩昇平。濫居榮寵。聞瑞應而稱慶。仰繢事而增歡。無任忭蹈喜躍之至。¶ 

