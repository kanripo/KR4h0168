#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0466-17a> 
#+PROPERTY: JUAN 0467
欽定全唐文卷四百六十七¶ 

<pb:KR4h0168_NKFB_0467-01a>
　陸贄(八)¶ 

** 論兩河及淮西利害狀¶ 
:PROPERTIES:
:TITID: QTWTIT09721
:PERSID: QTWAUT1316
:END:

內侍朱冀寧奉宣聖旨。緣兩河寇賊未平殄。又淮西兇黨¶
攻逼襄城。卿識古知今。合有良策。宜具陳利害封進者。臣¶
質性凡鈍。聞見陋狹。幸因乏使。簪組升朝。薦承過恩。文學¶
入侍。每自奮勵。思酬獎遇。感激所至。亦能忘身。但以越職¶
干議。典制所禁。未信而言。聖人不尚。是以循循默默。尸居¶
榮近。日日以愧。自春徂秋。心雖懷憂。言不敢發。此臣之罪¶
也。亦臣之分也。陛下天縱聖德。神授英謀。明照八表。思周¶
<pb:KR4h0168_NKFB_0467-01b>
萬務。猶慮闕漏。下詢芻蕘。此堯舜捨己從人。好問而好察¶
邇言之意也。臣每讀前史。見開說納忠之士。乃有泣血碎¶
首。牽裾斷鞅者。皆以進議見拒。懇誠激忠。遂至發憤踰禮。¶
而不能自止故也。況今勢有危迫。事有機宜。當聖主開懷¶
訪納之時。無昔人逆鱗顛沛之患。儻又上探微旨。慮匪悅¶
聞。傍懼貴臣。將為沮議。首尾憂畏。前後顧瞻。是乃偷合苟¶
容之徒。非有扶危救亂之意。此愚臣之所痛心切齒於既¶
往。是以不忍復躬行於當世也。心蘊忠憤。固願披陳。職居¶ 
<pb:KR4h0168_NKFB_0467-02a>
禁闈。當備顧問。承問而對。臣之職也。寫誠無隱。臣之忠也。¶
謹具件如後。惟明主循省而備慮之。豈直微臣獨荷容納¶
之恩。實億兆之幸。社稷之福也。臣本書生。不習戎事。竊惟¶
霍去病。漢將之良者也。每言行師用軍之道。顧方略何如¶
耳。不在學古兵法。是知兵法者無他。見其情而通其變。則¶
得失可辯。成敗可知。古人所以坐籌樽俎之間。制勝千里¶
之外者。得此道也。臣才不逮古人。而頗窺其意。是敢承詔¶
不默。輒陳狂愚。伏以克敵之要。在乎將得其人。馭將之方。¶
在乎操得其柄。將非其人者。兵雖眾不足恃。操失其柄者。¶
<pb:KR4h0168_NKFB_0467-02b>
將雖材不為用。兵不足恃。與無兵同。將不為用。與無將同。¶
將不能使兵。國不能馭將。非止費財翫寇之弊。亦有不戢¶
自焚之災。自昔禍亂之興。何嘗不由於此。今兩河淮西。為¶
叛亂之帥者。獨四五凶人而已。尚恐其中或有傍遭詿誤。¶
內蓄危疑。蒼黃失圖。勢不得止。亦未必皆是處心積慮。果¶
為姦逆。以僭帝稱王者也。況其餘眾。蓋並脅從。苟知全生。¶
豈願為惡。若招攜以法。悔禍以誠。使來者必安。安者必久。¶
斯道積著。人誰不懷。縱有野心難馴。臣知其從化者必過¶
半矣。舞干苗格。豈獨虛言。假使四五兇渠。俱稟梟鴟之性。¶ 

<pb:KR4h0168_NKFB_0467-03a>

其下同惡。復有十百相從。是皆卒伍庸流。闒茸下品。其志¶
好不過聲色財貨之樂。其材用不過蹴踘距踴之能。其約¶
從締交。則迭相侮詐。以為智謀。其御眾使人。則例質妻孥。¶
以為術數。斯乃盜竊偷安之伍。非有姦雄特異之資。以陛¶
下英神。志期平壹。君臣之勢不類。逆順之理不侔。形勢之¶
大小不倫。師徒之眾寡不敵。然尚曠歲持久。老師費財。加¶
算不止於舟車。徵卒殆窮於閩濮。笞肉捶骨。呻吟里閭。送¶
父別夫。號呼道路。杼柚已空。興發已殫。而將帥者。尚曰財¶
<pb:KR4h0168_NKFB_0467-03b>
不足。兵不多。此微臣所以千慮百思。而不悟其理也。未審¶
陛下嘗徵其說察其由乎。股肱之臣。日月獻納。復為陛下¶
察其事乎。臣愚無知。實所深惑。遂乃過為臆度。輒肆討論。¶
以為[:#AS-8864:⿺克寸]敵之要。在乎將得其人。馭將之方。在乎操得其柄。¶
將非其人者。兵雖眾不足恃。操失其柄者。將雖材不為用。¶
今以陛下效其明聖。㣥帥畏威。雖萬無此虞。然亦不可不¶
試省察也。陛下若謂臣此說蓋虛體耳。不足徵焉。臣請復¶
為陛下效其明徵。以實前說。田悅唱亂之始。氣盛力全。恒¶
趙青齊。迭為脣齒。陛下特詔馬燧。委之專征。抱真李芃。聲¶
勢相援。于時士吏畏法。將帥感恩。俱蘊勝殘盡敵之誠。未¶ 
<pb:KR4h0168_NKFB_0467-04a>
有爭功邀利之釁。故能累摧堅陣。深抵窮巢。元惡幸脫於¶
俘囚。兇徒幾盡於鋒刃。臣故曰[:#AS-8864:⿺克寸]敵之要。在乎將得其人。¶
馭將之方。在乎操得其柄。此其明效也。田悅既敗。力屈勢¶
窮。且皆離心。莫有固志。乘我師勝捷之氣。躡亡虜傷夷之¶
餘。比於前功。難易百倍。既而大軍遂駐。遺孽復安。其後餽¶
運日增。師徒日益。於茲再稔。竟不交鋒。量兵力則前者寡¶
而今者多。議軍資則前者薄而今者厚。論氣勢則前者新¶
集而今者乘勝。度攻具則前者草創而今者繕完。計兇黨¶
則前者盛而今者殘。揣敵情則前者銳而今者挫。然而勢¶
<pb:KR4h0168_NKFB_0467-04b>
因時變。事與理乖。當易而反難。當進而中止。本末殊趣。前¶
後易方。順理之常。必不如此。臣故曰將非其人者。兵雖眾¶
不足恃。操失其柄者。將雖材不為用。此自昔必然之效。但¶
未審今茲事實。得無近於此乎。在陛下熟察而亟救之耳。¶
固不在益兵以生事。加賦以殄人。無紓目前之虞。或興意¶
外之患。人者邦之本也。財者人之心也。兵者財之蠧也。其¶
心傷則其本傷。其本傷則枝幹顛瘁。而根柢蹷拔矣。惟陛¶
下重慎之。愍惜之。今師興三年。可謂久矣。稅及百物。可謂¶
繁矣。陛下為之宵衣旰食。可謂憂勤矣。海內為之行齎居¶ 
<pb:KR4h0168_NKFB_0467-05a>
送。可謂勞敝矣。而寇亂有益。翦滅無期。人搖不寧。事變難¶
測。是以兵貴拙速。不尚巧遲。速則乘機。遲則生變。此兵法¶
深切之誡。往事明著之驗也。夫投膠以變濁。不如澄其源¶
而濁變之愈也。揚湯以止沸。不如絕其薪而沸止之速也。¶
是以勞心於服遠者。莫若修近而其遠自來。多方以救失¶
者。莫若改行而其失自去。若不靖於本。而務救於末。則救¶
之所為。乃禍之所起也。修近之道。改行之方。易於舉毛。但¶
在陛下然之與否耳。儻或重難易制。姑務持危。則當校禍¶
患之重輕。辯攻守之緩急。臣謂幽燕恒魏之寇。勢緩而禍¶
<pb:KR4h0168_NKFB_0467-05b>
輕。汝洛滎汴之虞。勢急而禍重。緩者宜圖之以計。今失於¶
屯戍太多。急者宜備之以嚴。今失於守禦不足。何以言其¶
然也。自胡羯稱亂。首起薊門。中興已來。未暇芟蕩。因其降¶
將。即而撫之。朝廷置河朔於度外。殆三十年。非一朝一夕¶
之所急也。田悅累經覆敗。氣沮勢羸。偷全餘生。無復遠略。¶
武俊蕃種。有勇無謀。朱滔卒材。多疑少決。皆受田悅誘陷。¶
遂為猖狂出師。事起無名。眾情不附。進退惶惑。內外防虞。¶
所以纔至魏郊。遽又退歸巢穴。意在自保。勢無他圖。加以¶
洪河太行禦其衝。并汾洺潞壓其腹。雖欲放肆。亦何能為。¶ 

<pb:KR4h0168_NKFB_0467-06a>

又此郡兇徒。互相劫制。急則合力。退則背憎。是皆苟且之¶
徒。必無越軼之患。此臣所謂幽燕恒魏之寇。勢緩而禍輕。¶
希烈忍於傷殘。果於吞噬。據蔡許富全之地。益鄧襄鹵獲¶
之資。意殊無厭。兵且未衂。(一作䘏)東寇則轉輸將阻。北窺則¶
都城或驚。此臣所謂汝洛滎汴之虞。勢急而禍重。代朔邠¶
靈之騎士。自昔之精騎也。上黨盟津之步卒。當今之練卒¶
也。悉此彊勁。委之山東。勢分於將多。財屈於兵廣。以攻則¶
曠歲不進。以守則數倍有餘。各懷顧瞻。遞欲推倚。此臣所¶
<pb:KR4h0168_NKFB_0467-06b>
謂緩者宜圖之以計。今失於屯戍太多。李勉以文吏之材。¶
當浚郊奔突之會。哥舒曜以烏合之眾。扞襄野豺狼之㣥。¶
陛下雖連發禁軍。以為繼援。累敕諸鎮。務使協同。睿旨殷¶
憂。人思自效。但恐本非素習。令不適從。奔鯨觸羅。倉卒難¶
制。首鼠應敵。因循莫前。此臣所謂急者宜備之以嚴。今失¶
於守禦不足。陛下若察其緩急。審其重輕。使懷光帥師救¶
襄城之圍。李芃還鎮為東都之援。汝洛既固。梁宋亦安。是¶
乃取有餘。救不足。罷關右賦車籍馬之擾。減山東飛芻輓¶
粟之勞。無擾則禍亂不生。息勞則物力可濟。非止排難於¶
變切。亦將防患於未然。徵發既停。守備且固。足得徐觀事¶ 
<pb:KR4h0168_NKFB_0467-07a>
勢。更選良圖。此於紓亂解紛。抑亦計之次也。議者若曰。河¶
朔㣥盜。尚未殲夷。儻又減兵。必更生患。此蓋好異不思之¶
說耳。臣請有以詰之。前歲伐叛之初。唯馬燧抱真李芃三¶
帥而已。以攻必克。以戰必彊。是則力非不足明矣。洎遲留¶
不進。乃請益師。於是選神策銳卒以繼之。而李晟往矣。猶¶
曰未足。復請益師。於是徵朔方全軍以赴之。而懷光往矣。¶
幾遣加半之戍。竟無分寸之功。是則師不在眾又明矣。然¶
而可託以為解者。必曰王師雖益。賊黨亦增。曩獨田悅寶¶
臣。今兼朱滔武俊。臣請再詰以塞其辭。曩之田悅寶臣。皆¶
<pb:KR4h0168_NKFB_0467-07b>
蓄銳養謀。劇賊之方彊者也。尋而田悅喪敗。寶臣殲夷。雖¶
復朱滔武俊加於前。亦有孝忠日知乘其後。是則賊勢不¶
滋於曩日。王師有溢於昔時又明矣。曩以太原澤潞河陽¶
三將之眾。當田悅朱滔武俊三寇之兵。今朱滔遁歸。武俊¶
退縮。唯此田悅。假息危城。設使我師悉歸。彼亦纔能自守。¶
況留抱真馬燧。足得觀釁討除。是則減兵東征。勢必無患¶
又明矣。留之則彼為冗食。徙之則此得長城。化危為安。息¶
費從省。舉一而兼數利。惟陛下圖之。謹奏。¶ 

** 論關中事宜狀¶ 
:PROPERTIES:
:TITID: QTWTIT09722
:PERSID: QTWAUT1316
:END:

<pb:KR4h0168_NKFB_0467-08a>

右。臣頃覽載籍。每至理亂廢興之際。必反覆參考。究其端¶
由。與理同道罔不興。與亂同趣罔不廢。此理之常也。其或¶
措置不異。安危則殊。此時之變也。至於君人有大柄。立國¶
有大權。得之必彊。失之必弱。是則歷代不易。百王所同。夫¶
君人之柄。在明其德威。立國之權。在審其輕重。德與威不¶
可偏廢也。輕與重不可倒持也。蓄威以昭德。偏廢則危。居¶
重以馭輕。倒持則悖。恃威則德喪於身。取敗之道也。失重¶
則輕移諸已。啟禍之門也。陛下天錫勇智。志期削平。忿茲¶
<pb:KR4h0168_NKFB_0467-08b>
昏迷。整旅奮伐。海內震謺。莫敢寧居。此誠英主撥亂拯物。¶
不得已而用之。然威武四加。非謂蓄矣。所可兢兢保惜。慎¶
守而不失者。唯居重馭輕之權耳。陛下又果於成務。急於¶
應機。竭國以奉軍。頃中以資外。倒持之勢。今又似焉。臣是¶
以疚心如狂。不覺妄發。輒踰顧問之旨。深測憂危之端。此¶
臣之愚於自量。而忠於事主之分也。古人所謂愚夫言之。¶
而明主擇之。惟陛下幸留聽焉。臣聞國家之立也。本大而¶
末小。是以能固。又聞理天下者。若身之使臂。臂之使指。則¶
大小適稱而不悖焉。身所以能使臂者。身大於臂故也。臂¶
所以能使指者。臂大於指故也。王畿者。四方之本也。京邑¶ 
<pb:KR4h0168_NKFB_0467-09a>
者。又王畿之本也。其勢當令京邑如身。王畿如臂。四方如¶
指。故用則不悖。處則不危。斯乃居重馭輕。天子之大權也。¶
非獨為御諸夏而已。抑又有鎮撫戎狄之術焉。是以前代¶
之制。轉天下租稅。委之京師。徙郡縣豪傑。處之陵邑。選四¶
方壯勇。實之邊城。其賦役則輕近而重遠也。其惠化則悅¶
近以來遠也。太宗文皇帝既定大業。萬方厎乂。猶務戎備。¶
不忘慮危。列置府兵。分隸禁衞。大凡諸府八百餘所。而在¶
關中者殆五百焉。舉天下不敵關中。則居重馭輕之意明¶
矣。承平漸久。武備浸微。雖府衞具存。而卒乘罕習。故祿山¶
<pb:KR4h0168_NKFB_0467-09b>
竊倒持之柄。乘外重之資。一舉滔天。兩京不守。尚賴經制。¶
頗存典刑。彊本之意則忘。緣邊之備猶在。加以諸牧有馬。¶
每州有糧。故肅宗得以為資。中復興運。乾元之後。大憝初¶
夷。繼有外虞。悉師東討。邊備既弛。禁戎亦空。吐蕃乘虛。深¶
入為寇。故先皇帝莫與為禦。避之東遊。是皆失居重馭輕¶
之權。忘深根固柢之慮。內寇則崤函失險。外侵則汧渭為¶
戎。於斯之時。朝市離析。事變可慮。須臾萬端。雖有四方之¶
師。寧救一朝之患。陛下追想及此。豈不為之寒心哉。尚賴¶
宗社威靈。先皇仁聖。攘却醜類。再安宸居。城邑具全。宮廟¶ 
<pb:KR4h0168_NKFB_0467-10a>
無霣。此又非常之幸。振古所未聞焉。足以見天意之於皇¶
家。保祐深矣。故示大儆。將宏永圖。陛下誠宜上副天心。下¶
察時變。遠考前代成敗。近鑒國朝盛衰。垂無疆之休。建不¶
拔之業。今則勢可危慮。又甚於前。伏惟聖謀。已有成算。愚¶
臣未達。敢獻所憂。先皇帝還自陝郛。懲艾往事。稍益禁衞。¶
漸修邊防。是時關中有朔方涇原隴右三帥。以扞西戎。河¶
東有太原全軍。以控北虜。此四軍者。皆聲勢雄盛。士馬精¶
彊。又徵諸道戍兵。每歲乘秋備塞。尚不能保固封守。遏其¶
奔衝。京師戒嚴。比比而有。陛下嗣膺寶位。威懾殊鄰。蠢茲¶
<pb:KR4h0168_NKFB_0467-10b>
昆夷。猶肆毒蠚。舉國來寇。志吞岷梁。貪冒既深。覆亡幾盡。¶
遂求通好。少息交侵。蓋緣馬喪兵疲。務以計謀相緩。固非¶
畏威懷德。必欲守信結和。所以歷年優柔。竟未堅定要約。¶
息兵稍久。育馬漸蕃。必假小事忿爭。因復大肆侵掠。張光¶
晟又於振武誘殺㣥胡。自爾已來。絕無虜使。其為嫌怨。足¶
可明徵。借如吐蕃實和。回紇無憾。戎狄貪詐。乃其常情。苟¶
有便利可窺。豈肯端然自守。今朔方太原之眾。遠在山東。¶
神策六軍之兵。繼出關外。儻有賊臣啗寇。黠虜窺邊。伺隙¶
乘虛。微犯亭障。此愚臣所竊為憂者也。未審陛下其何以¶ 
<pb:KR4h0168_NKFB_0467-11a>
禦之。側聞伐叛之初。議者多易其事。僉謂有征無戰。役不¶
逾時。計兵未甚多。度費未甚廣。於事為無擾。於人為不勞。¶
曾不料兵連禍拏。變故難測。日引月長。漸乖始圖。故前志¶
以兵為凶器。戰為危事。至戒至慎。不敢輕用之者。蓋為此¶
也。當勝而反敗。當安而倒危。變亡而為存。化小而成大。在¶
覆掌之間耳。何可不畏而重之乎。近事甚明。足以為鑒。往¶
歲為天下所患。咸謂除之則可致昇平者。李正已李寶臣¶
梁崇義田悅是也。往歲為國家所信。咸謂任之則可除禍¶
亂者。朱滔李希烈是也。既而正已死。李納繼之。寶臣死。惟¶
<pb:KR4h0168_NKFB_0467-11b>
岳繼之。崇義卒。希烈叛。惟岳戮。朱滔攜。然則往歲之所患¶
者。四去其三矣。而患竟不衰。往歲之所信者。今則自叛矣。¶
而又難保。是知立國之安危在勢。任事之濟否在人。勢苟¶
安。則異類同心也。勢苟危。則舟中敵國也。陛下豈可不追¶
鑒往事。惟新令圖。循偏廢之柄以靖人。復倒持之權以固¶
國。而乃孜孜汲汲。極思勞神。徇無已之求。望難必之效。其¶
於為人除害之意。則已至矣。其為宗社自重之計。恐未至¶
焉。自頃將帥徂征。久未盡敵。苟以藉口。則請濟師。陛下乃¶
為之輟邊軍。缺環衞。虛內廏之馬。竭武庫之兵。占將家之¶ 
<pb:KR4h0168_NKFB_0467-12a>
子以益師。賦私養之畜以增騎。猶且未戰。則曰乏財。陛下¶
又為之算室廬。貸商賈。傾司府之幣。設請榷之科。關輔之¶
間。徵發已甚。宮苑之內。備衞不全。萬一將帥之中。又如朱¶
滔希烈。或負固邊壘。誘致豺狼。或竊發郊畿。驚犯城闕。此¶
亦愚臣所竊為憂者也。未審陛下復何以備之。以陛下聖¶
德君臨。率土欣戴。非常之慮。豈所宜言。然居安備危。哲王¶
是務。以言為諱。中主不行。若備之已嚴。則言亦何害。儻忽¶
而未備。又安可勿言。臣是以罄陳狂愚。無所諱避。罔敢以¶
中主不行之事。有虞於聖朝也。惟陛下熟察之。過防之。且¶
<pb:KR4h0168_NKFB_0467-12b>
今之關中。即古者邦畿千里之地也。王業根本。於是在焉。¶
秦嘗用之以傾諸侯。漢嘗因之以定四海。蓋由憑山河之¶
形勝。宅田里之上腴。弱則內保一方。當天下之半。可以養¶
力俟時也。彊則外制東夏。據域中之大。可以蓄威昭德也。¶
豪勇之在關中者。與籍於營衞不殊。車乘之在關中者。與¶
列於廏牧不殊。財用之在關中者。與貯於帑藏不殊。有急¶
而須。一朝可聚。今執事者先拔其本。[:#AS-8949:⿱廾]重取輕。所謂倒持¶
太阿。授人以柄。議制置則彊幹弱枝之術反。語綏懷則悅¶
近來遠之道乖。求諸通方。無適而可。顧臣庸懦。竊為陛下¶ 
<pb:KR4h0168_NKFB_0467-13a>
惜之。往者不可追。來者猶可補。臣不勝懇懇憂國之至。輒¶
敢效其狂鄙。以備採擇之一端。陛下倘俯照微誠。過聽愚¶
計。使李芃援東洛。懷光救襄城。希烈兇徒。勢必退衂。則所¶
遣神策六軍士馬及點召節將子弟東行應援者。悉可追¶
還。河北既有馬燧抱真。固亦無藉李晟。亦令旋旆。完復禁¶
軍。明敕涇隴邠寧。但令嚴備封守。仍云更不徵發。使知各¶
保安居。又降德音。勞徠畿甸。具言京輦之下。百役殷繁。且¶
又萬方會同。諸道朝奏。䘏勤懷遠。理合優容。其京城及畿¶
縣所稅間架榷酒抽貫貸商點召等。諸如此類。一切停罷。¶
<pb:KR4h0168_NKFB_0467-13b>
則冀已輸者弭怨。見處者獲寧。人心不搖。邦本自固。禍亂¶
無從而作。朝廷由是益尊。然後可以度時宜。施教令。弛張¶
自我。何有不從。端本整棼。無易於此。謹奏。¶ 

** 論敘遷幸之由狀¶ 
:PROPERTIES:
:TITID: QTWTIT09723
:PERSID: QTWAUT1316
:END:

臣前日蒙恩召見。陛下敘說涇原叛卒驚犯宮闕。及初行¶
幸之事。因自[:#AS-8864:⿺克寸]責。辭旨過深。臣奏云。陛下引咎在躬。誠堯¶
舜至德之意。臣竊有所見。以為致今日之患者。㣥臣之罪¶
也。陛下又曰。卿以君臣之禮。不忍歸過於朕。故有此言。然¶
自古國家興衰。皆有天命。今遇此厄運。雖則是朕失德。亦¶ 
<pb:KR4h0168_NKFB_0467-14a>
應事不由人。未及對詔之間。陛下遂言及宗祧。涕泗交集。¶
主憂臣憤。人理之常。情激於衷。不覺嗚咽。旋屬游[:#AS-9061:⿰王褱]請對。¶
臣言未獲畢辭。今輒上煩。以盡愚懇。臣所謂致今日之患。¶
是㣥臣之罪者。非敢徒飾浮說。苟寬聖懷。事皆有由。言庶¶
可復。自胡羯稱亂。遺患未除。朝廷因循。久務容養。事多僭¶
越。禮闕會朝。陛下神武統天。將壹區宇。乃命將帥。四征不¶
庭。凶渠稽誅。逆將繼亂。兵連禍結。行及三年。徵師四方。無¶
遠不暨。父子訣別。夫妻分離。一人征行。十室資奉。居者有¶
餽送之苦。行者有鋒刃之憂。去留騷然。而閭里不寧矣。聚¶
<pb:KR4h0168_NKFB_0467-14b>
兵日眾。供費日多。常賦不充。乃令促限。促限纔畢。復命加¶
徵。加徵既殫。又使別配。別配不足。於是榷算之科設。率貸¶
之法興。禁防滋章。條目纖碎。吏不堪命。人無聊生。農桑廢¶
於徵呼。膏血竭於笞捶。市井愁苦。室家怨咨。兆庶嗷然。而¶
郡邑不寧矣。邊陲之戍。用保封疆。禁衞之師。以備巡警。二¶
者或闕。則生戎心。國之大防。莫重於此。陛下急於靖難。累¶
遣東征。邊備空虛。親軍寡弱。尋又搜閱私牧以取馬。簿責¶
將家以出兵。凡有私牧者。例元勳貴戚之門。所謂將家者。¶
皆統帥岳牧之後。是乃嘗蒙親委。或著忠勞。復除征徭。固¶ 
<pb:KR4h0168_NKFB_0467-15a>
有常典。今忽奪其畜牧。事其子孫。有乞假以給資裝。有破¶
產以營卒乘。道路悽憫。部曲感傷。貴位崇勳。孰不解體。加¶
以聚斂之法。轂下尤嚴。邸第侯王。咸輸屋稅。裨販夫婦。畢¶
算緡錢。貴而不見優。近而不見異。其為憤慼。又甚諸方。誅¶
求轉繁。庶類恐懼。興發無已。㣥情動搖。朝野囂然。而京邑¶
關畿不寧矣。陛下又以百度弛廢。志期肅清。持義以掩恩。¶
任法以成理。神斷失於太速。睿察傷於太精。斷速則寡恕¶
於人。而疑似之間。不容辯也。察精則多猜於物。而臆度之¶
際。未必然也。寡恕則重臣懼禍。反側之釁易生。多猜則㣥¶
<pb:KR4h0168_NKFB_0467-15b>
下防嫌。苟且之風漸扇。是以叛亂繼起。怨讟並興。非常之¶
虞。億兆同慮。惟陛下穆然凝邃。獨不得聞。至使凶卒鼓行。¶
白晝犯闕。重門無結草之禦。環衞無誰何之人。自古禍變¶
之興。未有若斯之易。豈不以乘我間隙。因人攜離哉。陛下¶
有股肱之臣。有耳目之任。有諫諍之列。有備衞之司。見危¶
不能竭其誠。臨難不能效其死。所謂致今日之患。是㣥臣¶
之罪者。豈徒言歟。聖旨又以家國興衰。皆有天命。今遇此¶
厄運。應不由人者。臣志性介劣。學識庸淺。凡是占算祕術。¶
都不涉其源流。至於興衰大端。則嘗聞諸典籍。書曰。天視¶ 
<pb:KR4h0168_NKFB_0467-16a>
自我人視。天聽自我人聽。又曰。德惟一。動罔不吉。德二三。¶
動罔不凶。惟吉凶不僭在人。惟天降災祥在德。又曰。天難¶
忱。命靡常。常厥德。保厥位。厥德靡常。九有以亡。此則天所¶
視聽。皆因於人。天降災祥。皆考其德。非於人事之外。別有¶
天命也。故祖伊責紂之辭曰。我生不有命在天。武王數紂¶
之罪曰。吾有命罔懲其侮。此又捨人事而推天命必不可¶
之理也。易曰。自天祐之。吉無不利。仲尼以為祐者助也。天¶
之所助者順也。人之所助者信也。履信思乎順。又以尚賢。¶
是以自天祐之。吉無不利。又曰。危者安其位者也。亡者保¶
<pb:KR4h0168_NKFB_0467-16b>
其存者也。亂者有其理者也。故君子安而不忘危。存而不¶
忘亡。理而不忘亂。是以身安而國家可保。又曰。視履考祥。¶
又曰。吉凶者。得失之象也。夫易之為書。窮變知化。其於性¶
命。可謂研精。及乎論天人祐助之由。辯安危理亂之故。必¶
本於履行得失。而吉凶之報象焉。此乃天命由人。其義明¶
矣。春秋傳曰。禍福無門。唯人所召。又曰。人受天地之中以¶
生。所謂命也。是以有動作威儀禮義之則以定命。能者養¶
之以福。不能者敗以取禍。禮記引詩而釋之曰。大雅云。殷¶
之未喪師。克配上帝。儀監于殷。駿命不易。言得眾則得國。¶ 

<pb:KR4h0168_NKFB_0467-17a>

失眾則失國也。又引書而釋之曰。康誥云。惟命不于常。言¶
善則得之。不善則失之。此則聖哲之意。六經會通。皆為禍¶
福由人。不言盛衰有命。蓋人事著於下。而天命降於上。是¶
以事有得失。而命有吉凶。天人之間。影響相準。詩書已後。¶
史傳相承。理亂廢興。大略可記。人事理而天命降亂者。未¶
之有也。人事亂而天命降康者。亦未之有也。六經之教既¶
如彼。歷代明驗又如此。尚恐其中有可疑者。臣請復以近¶
事證之。自頃征討頗頻。刑網稍密。物力竭耗。人心驚疑。如¶
<pb:KR4h0168_NKFB_0467-17b>
居風濤。洶洶靡定。上自朝列。下達烝黎。日夕族黨聚謀。咸¶
憂必有變故。旋屬涇原叛卒。果如眾庶所虞。京師之人。動¶
逾億計。固非悉知算術。皆曉占書。則明致寇之由。未必盡¶
關天命。伏惟陛下鑒既往之深失。建將來之令圖。拯宗社¶
阽危。刷億兆憤恥。在於審察時變。博詢人謀。王化聿修。天¶
祐自至。恐不宜推引厄運。謂為當然。撓追咎之誠。沮惟新¶
之望。臣聞理或生亂。亂或資理。有以無難而失守。有因多¶
難而興邦。理或生亂者。恃理而不修也。亂或資理者。遭亂¶
而能懼也。無難失守者。忽萬機之重而忘憂畏也。多難興¶
邦者。涉庶事之艱而知敕慎也。今生亂失守之事。則既往¶ 
<pb:KR4h0168_NKFB_0467-18a>
不可復追矣。其資理興邦之業。在陛下勉勵而謹修之。當¶
至危至難之機。得其道則興。失其道則廢。其間不容復有¶
所悔也。惟陛下勤思焉。熟計焉。捨己以從眾焉。違欲以遵¶
道焉。遠憸佞而親忠直焉。推至誠而去逆詐焉。杜讒沮之¶
路。廣諫諍之門焉。埽求利之法。務息人之術焉。錄片善片¶
能。以盡㣥材焉。忘小瑕小怨。俾無棄物焉。斯道甚易知。甚¶
易行。不勞神。不苦力。但在約之於心耳。又陛下天資睿哲。¶
有必致之具。安得捨而不為哉。斯道夕誓之於心。則可以¶
感神明。動天地。朝施之於事。則可以服庶類。懷萬方。何憂¶
<pb:KR4h0168_NKFB_0467-18b>
乎亂人。何畏乎厄運。何患乎天下不寧。昔太王以避狄而¶
興周。文王以百里而王。是乃因危難而恢盛業。由僻小而¶
闡丕圖。況陛下稟英姿。承寶歷。四海之利權由己。列聖之¶
德澤在人。苟能增修。蔑有不濟。至如東北㣥孽。荏苒逋誅。¶
涇原亂兵。倉卒犯禁。蓋上天保祐陛下。恐陛下神武果斷。¶
有輕天下之心。使知艱難。將永福祚耳。伏願悔前禍以答¶
天戒。新聖化以承天休。勿謂時鍾厄運而自疑。勿謂事不¶
由人而自解。勤勵不息。足致昇平。豈止盪滌祅氛。旋復宮¶
闕而已。愚臣不勝區區憂國奉君之至。誠有所切。辭不覺¶ 
<pb:KR4h0168_NKFB_0467-19a>
煩。伏惟陛下不以人廢言。不以言廢直。千慮一得。或有取¶
焉。謹奏。¶ 

¶
