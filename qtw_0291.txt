#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0290-20a> 
#+PROPERTY: JUAN 0291
欽定全唐文卷二百九十一¶ 

<pb:NFKB_QTW_p0291-01a>
　張九齡(九)¶ 

** 開大庾嶺路記¶ 
:PROPERTIES:
:TITID: QTWTIT06454
:PERSID: QTWAUT0502
:END:

先天二載。龍集癸丑。我皇帝御宇之明年也。理內及外。窮幽極遠。日月普燭。舟車運行。無不求其所寧。易其所弊者也。初嶺東廢路。人苦峻極。行逕夤緣。數里重林之表。飛梁嶪嶻。千丈層崖之半。顛躋用惕。漸絕其元。故以載則曾不容軌。以運則負之以背。而海外諸國。日以通商。齒革羽毛之殷。魚鹽蜃蛤之利。上足以備府庫之用。下足以贍江淮之求。而越人綿力薄材。夫負妻戴。勞亦久矣。不虞一朝而見恤者也。不有聖政。其何以臻茲乎。開元四載冬十有一月。俾使臣左拾遺內供奉張九齡。飲冰矢懷。執藝是度。緣磴道。披灌叢。相其山谷之宜。革其坂險之故。歲已農隙。人斯子來。役匪逾時。成者不日。則已坦坦而方五軌。闐闐而走四通。轉輸以之化勞。高深為之失險。於是乎鐻耳貫胸之類。殊琛絕賮之人。有宿有息。如京如坻。寧與夫越裳白雉之時。尉佗翠鳥之獻。語重九譯。數上千雙。若斯而已哉。凡趣徒役者。聚而議曰。慮始者功百而變常。樂成者利十¶ 
<pb:NFKB_QTW_p0291-02a>
而易業。一隅何幸。二者盡就。況啟而未通。通而未有。斯事之盛。皆我國家元澤寖遠。絕垠胥洎。古所不載。寧可默而無述也。盍刊石立紀。以貽來裔。是以追之琢之。樹之不朽。¶ 

** 聖應圖贊(并序)¶ 

:PROPERTIES:
:TITID: QTWTIT06455
:PERSID: QTWAUT0502
:END:

臣聞啟聖者天也。宜有以覺悟。受命者聖也。必有以明徵。故神不言而可知。時將至而先兆。當陛下龍潛上黨也。或託類於雲物。或效靈於卜筮。意者天之丁寧垂象。唯恐後時。又以潞水之泓深。山鹿之捷走。馳騎是獲。厲流不濡。非力所能。以明或躍。乾之上體。時在九四。神道幽贊。聖期密邇。自後而占。何著明其若此。葢天福海內。地降聖跡。以瑞非常之后。以決如神之策。至於再三。明必信耳。有郡掾崔弻。時其從行。見龍騎先馳。謂河流可涉。亦既數步。遽己滅頂。不沈也。安足以驗飛。無凡也。於何以昭聖。事來自久。命常維新。臣不勝至願。謹為聖應圖。遂獻贊曰。¶ 

龍之或躍。泉有何深。神亦成象。化為背禽。淩厲是獲。明命則忱。如彼從掾。焉能不沈。¶ 

** 侍中兼吏部尚書裴公畫像贊(并序)¶ 

:PROPERTIES:
:TITID: QTWTIT06456
:PERSID: QTWAUT0502
:END:

元聖有作。大賢將其命。良弻有二。侍中是其一。所從龍虎。¶ 

<pb:NFKB_QTW_p0291-03a>

實感風雲。我之裴公。道與上合。義深體國。策在忠主。亦既致於堯舜。不惟比於管樂。至於執人柄。振天綱。丹青帝圖。金玉王度。雖古之作合。謂之有開。未始聞也。夫事可法。道可度。威可畏。儀可象。赫喧中來。精英外發。故工繪其事。所以見盛德之形容。士頌其功。所以知和氣之導達。五事曰貌。一以作恭。七聲成文。六乃為頌。俾凡今之人。色斯而覩奧。聽之而知理。水有方折。辨和氏之價焉。山為具瞻。表師尹之重焉。贊曰。¶ 

赫喧人望。時為國紀。偉量川渟。高標嶽峙。磊落成節。精明入理。倬哉輔臣。式是多士。丹青炳發。儼如至止。¶ 

** 宋使君寫真圖贊(并序)¶ 

:PROPERTIES:
:TITID: QTWTIT06457
:PERSID: QTWAUT0502
:END:

夫形者。神明之表。而動用之應也。察之苟至。則珠玉雖蘊。光輝必兆於山泉。而睂睫可知。賢達亦徵於骨象。如宋公之天姿森挺。人望儼然。一覩清揚。不俟深鑒。是猶雞㣥見鶴。象齒非牛。居然有差。此其殊特者也。聲聞如彼。風格又爾。寧有陳平之美。更虞子羽失之耶。雖妄庸之目。素非知公者。偶見斯狀。亦已明其瑰異焉。初公舉茂才。歷長安尉。三為御史。再入尚書郎。色莊以立朝。則百僚所憚。言揚於¶ 
<pb:NFKB_QTW_p0291-04a>
伏奏。則三臺為表。而竟以出守。俄復從邊。其故何哉。由抗直之為患也。然公處屯而必行其道。居陋而不改其度。能貞其節。可謂君子哉。才為國而生。命有時而泰。彼宋公修志以俟也。其復可立而須焉。時其族兄曰之望者。亦賈生之謫居。有顧君之畫絕。偉公之貌。作為是圖。意得神傳。筆精形似。因命僕為贊。其詞云。¶ 

宋公卓犖。體標山嶽。匪石不移。如玉斯琢。被服忠信。規模禮樂。望之儼然。允謂高邈。¶ 

** 畫天尊像銘(并序)¶ 

:PROPERTIES:
:TITID: QTWTIT06458
:PERSID: QTWAUT0502
:END:

畫天尊像者。贈吏部侍郎武功蘇公夫人崔氏為公卒哭之所作也。蘇公有重名於時。未大用而卒。遭命不遂。當代所悲。況作嬪於公。鞠凶在疚。援詩以誓其節。執禮而哭於晝。哀而能感。感而能通。極希微而不見。中恍惚其如在。於是欲介景福。將祈太清。因心寓象。命工設色。飾金闕。圖玉皇。元天不遠。真官在列。飄若靈氣。爛其神光。彼昭厥誠。允速其應。斯所謂元鑒無昧。當受謁帝之符。幽魂有憑。必署昇仙之籙。此固崔氏之至願也。有足悲者。不其猗歟。銘曰。至哉天京。災劫不及。上有靈府。聖真所集。彼美孟姜。聞斯¶ 
<pb:NFKB_QTW_p0291-05a>
洞彰。仙道貴度。我君則[:#AS-FDA1:●]。猗歟我君。蔚為人傑。命屈金鉉。神傳玉訣。遊魂大素。介福上清。式圖元象。永觀厥成。¶ 

** 隴西縣君牛氏像龕碑¶ 
:PROPERTIES:
:TITID: QTWTIT06459
:PERSID: QTWAUT0502
:END:

粵若稽古。有釋迦如來。示滅雙林。常在三(闕二字)能(闕七字)權多所康濟。天水趙氏之七子者若人有(闕一字)極(闕八字)先妣作禮導師。心不可以即空。事不可(闕七字)慈作為應身生未悟之(闕一字)夫如此求者可不(闕九字)鑿巖因禹不必(闕一字)須達之園攦指非倕安在(闕九字)摶翠壁而上(闕一字)攻香龕以洞啟。通礱密石見(闕九字)湛然不動。復次隋所圖擬殫其(闕一字)異寂(闕十一字)月貞孟陬。則(闕三字)天(闕一字)之建正是如來(闕十一字)雖古之介福。未始臻于(闕二字)惟夫人姓牛(闕十字)寇牛父厥後有晉將軍(闕一字)金金十一(闕十二字)即夫人烈考也。始(闕三字)趙(闕七字)次曰(闕六字)貞曰頤貞曰彙貞(闕九字)歷(闕一字)交汾陰(闕五字)監察御史未(闕一字)屬(闕三字)河(闕五字)于(闕一字)吏公之懿親(闕三字)不調終於檀州錄(闕二字)軍事夫人(闕三字)直而敏喜慍如一。道心(闕一字)然。內訓垂裕。初府君之沒也。長子方冠。少男未髫。趙(闕五字)以禮蘭玉竝秀。(闕七字)在堂已六子從政(闕三字)而不遠(闕二字)風樹忽驚(闕十字)載宏(闕八字)豈其(闕一字)¶ 

<pb:NFKB_QTW_p0291-06a>
爾(下闕)興佛是(闕一字)¶ 

** 故襄州刺史靳公遺愛碑銘(并序)¶ 

:PROPERTIES:
:TITID: QTWTIT06460
:PERSID: QTWAUT0502
:END:

江漢閒州以十數。而襄陽為大。舊多三輔之豪。今則一都之會。故在晉稱南雍。在楚為北津。厥繇哤雜。亦云難理。而前此領郡。鮮能安人。或寬或猛。或拘或抗。跡多弗類。俗亦弗寧。是以天子念與我之理。而公受煩卿之寄矣。公名恆。字子濟。其先某人也。祖帥。幽州長史。父禮庭。奉天討監察御史。世不苟合。義在難進。雖無充量之位。而有積善之烈矣。公性持重。有器望。即溫而厲。居敬而。度量可以軌物。德義可以服人。而先王遺言。率由好學。君子行道。必本忠恕。浚源水潔。厲翼雲翔。故一舉為拾遺。已有遠致。三入為御史。侃然正色。當時知音。謂且大用。而尚書理本。郎官選才。亟踐諸曹。克壓㣥議。及再典大郡。遂佐益州。攝御史丞。都督西南軍事。原軫超將。豈惟上德。翁歸中立。實兼文武。先是兵連蠻徼。歲轉軍儲。擾我公私。費以巨億。公乃急其所病。思有以易之。建大田於雲南。罷饋糧於巴蜀。向之踰重阻。冒毒瘴。負擔以踣斃。垂耳於剽掠者。每十有五六。及公底績。盡境賴全。至於是邦也。政實有素。今也惟行。不違¶ 
<pb:NFKB_QTW_p0291-07a>
其方。以索其極。莫不教之誨之。優之柔之。從者善之。否則威之。先德後刑。端本肇末。物知所勸。事則有經。率訓者眾多。變薄為厚。感惠者深遠。既和且均。夫然後人斯恥格。庭少諍訟。參佐閒拱。屬城晏如。其始也一年而政成。其終也三年而頌興。愛之如父母。畏之如神明。開元十二年。以理跡尢異。廉使上達。天子嘉之。稍遷陝州刺史。暨解印去郡。攀車盈途。或願借無緣。而人吏遮道。或瞻望弗及。而老幼啼呼。如是者五里已終朝。十日乃出界。而皆有言曰。捨我何之。及聞公之喪。哀可知矣。市為之罷。舂以之輟。惠愛之結深。古今之感一。葢為仁由已。而遺德在人者。其若是乎。郡中士大夫。與門生故吏。聚族而議譔德。是以刻石立紀。彼鮦陽之陋。墮淚成碑。此峴山之績。銘曰。¶ 

英英靳公。宣哲秉彞。為我髦士。作人元龜。倜儻大節。磊落瑰詞。人亦有言。天實資之。御史直繩。郎官高選。動必兼遂。能皆再踐。糾遏邦慝。彌綸事典。遂及我人。化流樊沔。激厲素風。抑揚善政。約紀為法。急人所病。物故推誠。事匪忘敬。感被於下。仁明在詠。舉德不鮮。涉道載深。穆然清風。莫其遺音。繄公既沒。厥跡可尋。勒石是圖。以慰甿心。¶ 

<pb:NFKB_QTW_p0291-08a>

** 大唐故光祿大夫右散騎常侍集賢院學士贈太子少保東海徐文公神道碑銘(并序)¶ 

:PROPERTIES:
:TITID: QTWTIT06461
:PERSID: QTWAUT0502
:END:

夫物之所宗也。莫善乎德行。道之以明也。莫先乎文學。人倫以具體為難。世業以濟美為貴。有能兼之者。其東海公乎。公諱堅。字元固。其先東海郯人。永嘉之後。仕業南國。因家吳興焉。隋氏平陳。徙族入雍。今為馮翊人也。原其伯翳平水土。實佐文命。偃王行仁義。大啟徐方。因國保姓。克昌厥後。逮乎漢魏。間出仁賢。十二代祖晉江州刺史順德侯寧。至五代祖梁直閣將軍慈源侯整。整生陳始安太守綜。綜生隋延州臨真令方貴。方貴生唐果州刺史孝德。孝德生唐西臺舍人贈禮部尚書齊聃。出入六朝。載祀數百。文武冠冕。存歿光靈。訓子克家。謀孫必復。賢風儒行。世有其人。公即尚書府君之元子也。生而濬發。默識經藝。粵自童齓。則善文言。時先府君為沛王侍讀。公之岐嶷。聲振平臺。王聞而延佇。與之談議。授能賦。博奕惟賢。門客府寮。深所厭服。奄遭不造。十四而孤。祖母金城郡君姜太夫人。念其聰異。誨以志學。公遂刻勉。詣心精微。磅礡九流。激昂三變。景倩幼露。實賴愍孫。令伯大成。抑由祖母。上元中。遭¶ 
<pb:NFKB_QTW_p0291-09a>
姜太夫人喪。哀幾滅性。制則從禮。有感斯絕。無聲常淚。服闋。州辟秀才。其年登科。解巾補汾州參軍事。部送邊糈。至於定襄。軍使王本立。素重公才。署為管記。書奏謀算。悉以咨之。坐耀鋒鋩。未嘗肯綮。尋而換雲陽尉萬年主簿。親累出為楊府功曹。振鱗將摶。載躍京轂。垂翼遠逝。有聲東南。俄遷太子文學。時祕閣㣥籍。大抵訛謬。有敕召學士詳定。公實在焉。為之刊緝。卷盈二萬。時輩絕倒。服其博達。尋與李嶠等撰三教珠英。書成奏御。拜司封員外。尋加朝散大夫。即拜郎中。稍遷給事中。以公代及文史。詞不失舊。雖居瑣闥。尚比纏牽。遂除中書舍人。君子曰。舜之官人也。二年。敕公修則天聖后實錄及文集等絕筆。中宗嘉之。璽書敦慰。賜爵慈源縣子。賚物五百段。旌良史也。遷刑部侍郎。加秩銀青光祿大夫。轉禮部侍郎兼判戶部。公久踐朝廷。累登省閣。舊章必練。即事無疑。雅不煩文。深得大體。雲臺高議。以此歸之。進封縣伯。食邑五百戶。兼昭文館學士。受詔與天竺僧菩提流志譯寶積經。及柳沖等同修姓氏系錄。三教寶真。萬族有倫。亟見成矣。太平公主內秉國權。駙馬武攸暨外收人望。命公至第。拒而不行。惡夫佞也。景雲初。¶ 

<pb:NFKB_QTW_p0291-10a>

今上夷亂。主鬯東朝。宮相四員。時難其選。二以宰臣兼領。一則天子故人。任良兩宮。實在公矣。遂除右庶子兼崇文館學士。修史如故。進爵東海郡公。食邑二千戶。遷右散騎常侍。以本官兼黃門侍郎。尋而即真。祿賜同三品。爵崇五等。道茂兩宮。利君謀身。舉代皆譽。又以刪定格令。承恩進爵二等。公請迴授叔父齊莊。帝用懷之。遂封齊莊為長城縣子。天下義士。莫不激昂焉。侍中岑羲。公之姻婭。與其聯事。深自危懼。求典閒司。以遠祗悔。遂改太子詹事。迨羲禍敗。地絕嫌疑。先是不交定王。及此不眤岑氏。見炎莫附。思患預防。信達人也。復以親累出為絳州。歷永蘄棣衢四郡。山川分位。楚夏異齊。公政不易宜。教以因俗。德化歸厚。人共由之。開元中。會同京師。遷祕書監。無何。轉國子祭酒。皇帝稽古崇訓。開堂集儒。以公才學元長。命登首席。遂令集賢殿修撰。又除右常侍。以公為學士。副丞相燕公知院事。綢繆顧問。日月獻納。恩渥尢及。少有其比。上將柴於岱宗。詔公草其儀注。定禋祀之位。廣配類之儀。博文約禮。或㳂或革。言出而人伏。事立而天從。時議遠矣。及禮畢。承恩特加光祿大夫。時置十銓。公在分掌。程不愆素。且無遺才。公¶ 
<pb:NFKB_QTW_p0291-11a>
既贊相謨。猶從容諷議。大鍾必諫。溫樹不言。啟沃盡規。實致君於堯舜。死生有命。空比德於老彭。享年若干。以開元十七年龍集己巳五月丁酉。薨於長安頒政里之私第。聖人震悼。君子稱嗟。翌日。有詔褎贈太子少保。贈物若干段。粟若干石。特遣中使內侍伊鳳祥弔祭。而別賜布帛若干端匹。俾鴻臚少卿元復監護葬事。官給鼓吹儀仗。太常考行曰文。君子曰。仁而愛人。敏而好學。家有榮業。紹其弓冶。國有大事。修其典章。諡之曰文。不亦宜乎。其年冬甲子。與夫人故南陽郡夫人合葬於萬年縣之少陵原先塋。禮也。公寬裕有禮。溫良能斷。智出於象外。樞得其環中。行之積也厚。名之立也大。故起自黃綬。累踐赤墀。五省推高。連州得最。事將時並。位與才偕。莫之天閼也。至於升堂入室。探微覩奧。動有禮樂之運。言有雅頌之聲。是惟無作。作則萬物和而八音備矣。葢嘗注史記。修晉書。續文選大隱傳。及有文集三十卷。皆資於故實。博於遺訓。古今通變。河漢共高。或藏名山。或升天府。亹亹然各得其所。嗚呼。文仲歿而其言立。子產終而遺愛存。公則備焉。宜受戩穀。保艾厥後。代代守之。有子曰峻嶠嵬等。才以雅著。孝以特聞。學茂高¶ 
<pb:NFKB_QTW_p0291-12a>
曾之科旨。詞雄祖考之風格。備歷清貫。皆立能名。三賢德聲。方賈氏無愧。累葉儒訓。與班門孰多。咸瞿瞿如。皇皇如。昊天不追。終身積痛。求舊撰實。勒諸墳道。僕從述者之後。敬而伸之。乃為銘曰。¶ 

舜命益虞。疇功帝俞。偃行文教。代集通儒。光華鼎閥。出入秦吳。門多長者。君其最乎。(其一)曾是好學。果行洵美。日就鱗成。風積鵬起。黃綬覆簣。朱門方軌。官籍正人。朝稱良史。(其二)三入承明。五遷外郡。道有出處。心齊喜慍。帝思啟沃。國尚師訓。屢獻箴規。偏承顧問。(其三)居常有異。博而無惑。綿蕝孫通。銓衡叔則。為龜為鏡。立言立德。胡不憗遺。左右王國。(其四)悼興冕旒。哀結衣簪。官供羽仗。士惜人琴。巳矣終古。平生德音。松枝掛劍。碑字生金。(其五)¶ 

** 大唐金紫光祿大夫行侍中兼吏部尚書宏文館學士贈太師正平忠獻公裴公碑銘(并序)¶ 

:PROPERTIES:
:TITID: QTWTIT06462
:PERSID: QTWAUT0502
:END:

夫道遵常習故。葢人拘於凡也。得精[:#AS-FDA1:●]麤。是天縱於聖也。方聖上之拔太師也。豈藉譽於朝廷哉。徑取才於無跡。懸收功於未眹。而終致大用。克成休烈。使祖虛名者。見西子而憎貌。工橫議者。聞魯連而杜口。乃知古謂則哲。惟帝其¶ 
<pb:NFKB_QTW_p0291-13a>
難。今之得人。遇聖為易。能允明主之鑒。不負真賢之實者。其在正平忠獻公乎。公諱光庭。字連城。河東聞喜人也。伯翳之後。與秦同姓。始封於裴。因邑命氏。在魏晉之際。為人物之傑。與瑯琊王氏相敵。時人謂之八裴八王。自茲厥後。奕代更盛。大王父定高。周大將軍馮翊太守瑯琊公。大父仁(此處基字避元宗諱)隋光祿大夫。追贈持節原州都督。天之既厭隋德矣。見危致命。不亦難乎。諡之曰忠。春秋之義也。父行儉。禮部尚書兼定襄道行軍大總管聞喜縣公贈太尉。時或有奸王命矣。禁暴安人。不謂重乎。諡之曰憲。尊名之典也。公即太尉公次子。降神元和。含光不耀。越在初歲。巳有老成。雖遠大是圖。而近識莫悟。學探帝載。何事小名。業綜人倫。豈矜一善。弱歲居太尉憲公喪。幼以孝聞。尋補宏文館學士。神龍初明經擢第。授家令寺丞。轉太常丞。加朝散大夫。景龍中以親累外轉。尋入為陝王友。改右衞郎將。丁晉國太夫人憂。柴毀骨立。殆至滅性。服免。起為貝州別駕。未之就也。復除右衞郎。居無何。遷率府中郎。嗟乎。有其道而無其用。不可行也。得其時而不得其志。亦不可行也。公負經綸之器。韜王霸之略。自委洎外臺。棲遲下位。出入從¶ 
<pb:NFKB_QTW_p0291-14a>
事。十數年閒。坦然而自若者何哉。葢知才有所必伸。命有所必與。非苟而巳。開元中。聖上思光祿之休烈。嘉太尉之元勳。是必象賢。其將大受。特拜司門郎中。轉兵部。仙臺之文。始應列宿。鴻漸之羽。可用為儀。遷鴻臚少卿。以觀其能也。是歲天子有事於岱宗。諸侯會朝於行在。執籩豆者。不限於中外。獻琛賮者。亦勤於駿奔。莫不來享。無有遠近。而執政者以公代曉邊事。職在行人。且曰。夷狄豺狼。黷盟阻德。我今有事。戎或生心。我張吾師。有備無患。若何。公曰。不可。夫封禪者。所以告成功也。觀乓者。所以威逆命也。云亭苗扈。非一時之事也。受脤執燔。非三代之禮也。天方佑我。光啟舊服。憬彼獯鬻。能違天乎。無庸勦人。可以諜告。從之。秋九月。突厥果使其相執失頡利發與其介阿史德暾泥熟來朝。公之謀也。東封還。遷兵部侍郎。圻父之職。夏卿之亞。存而舉者。悉以咨之。公於是考遺訓。補缺典。飾蒐苗獮狩之禮。詳施稅稽之賦。頒九畿之政。設九伐之刑。以練國容。以精軍實。邊鄙不聳。帝用嘉之。既而拜中書侍郎同中書門下平章事兼御史大夫。王言其出。霈乎人有歸也。天憲惟明。肅乎人知禁也。尋加銀青光祿大夫。換黃門侍¶ 
<pb:NFKB_QTW_p0291-15a>
郎。俄遷侍中兼吏部尚書宏文館學士。總百揆之樞轄。酌九流之淵奧。叶文軌之殷。度人神之和。木火象鼎。其惟實餗。山川出雲。用作霖雨。時哉之會。無得稱焉。先是大化之行。務以元默。遵夫易。舊章在而不議。吏道雜以多端。公於是求革故之實。契隨時之義。作執秩以平之。設循資以定之。謹權衡以選之。考殿最以參之。姦回無所措其邪。噂不能介其量。多士動色。㣥方改瞻。仰之者邈乎如山。窺之者間不容髮。或曰。執事無乃惠歟。公曰。大命敢不敬歟。若然。方將致六符於泰階。驅百姓於仁壽。豈直睥睨先世。紛綸近古。汨而隨流。守而勿失云爾哉。二十年冬。上幸河東。祠后土。命公兼左軍師。禮畢。賜爵正平男。加光祿大夫。抑人有言曰。樹德莫如滋。積仁莫如重。則臧僖之慶。有後於魯。欒武之德。未絕於人。宜公侯之子孫。必復其始也。公嘗讀易。至益之屯。與升之漸。迺喟然嘆曰。物惡有滿而不溢。高而不危者哉。既而居不崇侈。動不踰法。雖百乘之家。萬夫之長。沖如也。謂日用不知。存諸方冊。何天年未永。瘼此台臣。二十有一年春三月癸卯。遘疾薨於京師平康里之私第。春秋五十八。朝廷哀傷。冕旒震悼。制戶部尚書杜¶ 
<pb:NFKB_QTW_p0291-16a>
暹即殯弔祭。賻物五百段。粟五百石。喪事優厚官供。輟朝三日。丁未。有詔贈太師。諡曰忠獻。使左庶子攝鴻臚寺卿李(闕一字)監護喪事。以某月日。葬我忠獻公於聞喜之舊塋。禮也。初知星者言。上相有變。良臣將歿。謂請禳之。公曰。使禍可禳而去。則福可祝而來也。論者多之。以為知命。夫天下之達道有五。所以行之者三。曰忠孝仁。安君忠也。榮親孝也。周物仁也。此三者有一於身。鮮矣。而公實兼之。且媚於人者。必好其威福。賢於事者。必羞其謗政。公知其然。則以直道匪躬之故。忠莫厚矣。禮為人子。春秋以致享。義於人臣。夙夜以從命。公知其然。則以時告如在之敬。孝莫重焉。夫以衡石之任。陶鈞之力。莫不責成於下吏。求備於一人。以故舞文雷同。疑獄歲搆。恬而不改。浸以成風。公知其然。則以信察御物之惠。仁莫加焉。其行已奉公。皆此類也。嘗所著述。率於箴規。以為惇敘九族。本枝百代。王者之盛也。而義不可以無訓。作瑤山往記維城前軌以諷之。微而彰。志而晦。聖人之舉也。道不可以虛行。作續春秋。自戰國迄於周隋以統之。臣子之義也。天人之際備矣。非洽聞通理。其孰能與於此乎。宜其存無幸人。歿有遺愛。嗣子稹。京¶ 
<pb:NFKB_QTW_p0291-17a>
兆府司錄事參軍。孝實克家。動必中禮。丕承後命。紆天鑒而增華。敢跡前修。琢豐碑而不朽。銘曰。¶ 

益作舜虞。鍼分晉土。慶流八族。德盛三祖。瑯琊象賢。懷文佩武。光祿忠烈。殺身報主。尚書出將。恢我王略。文教內敷。武功外鑠。緇衣之敝。惟公繼作。用晦而明。處豐思約。鴻臚好謀。夏卿稱職。代天流化。佐皇立極。納於憲府。好是正直。乃宅冡司。謀猷允塞。盡瘁事國。夙夜在公。居無闕政。歿有餘忠。天子命我。頌德銘功。日月有既。令聞無窮。¶ 

