#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0339-21a> ¶
#+PROPERTY: JUAN 0340
欽定全唐文卷三百四十¶ 

<pb:NFKB_QTW_p0340-01a>
　顏真卿(五)¶ 

** 撫州臨川縣井山華姑仙壇碑銘¶ 
:PROPERTIES:
:TITID: QTWTIT07319
:PERSID: QTWAUT0634
:END:

華姑者。姓黃氏。諱令微。撫州臨川人也。少乃好道。丰神卓異。天然絕粒。年十二。度為天寶觀女道士。年八十。髮白面紅。如處子狀。時人謂之華姑。蹀履而行。奔馬不及。聞魏夫人仙壇在州郭之南。草木榛翳。結廬求之不得。長壽二年。歲在壬辰。冬十月壬申朔。訪於洪州西山胡天師。天師名超。能役使鬼神。見其懇切。遙指姑所居南二百步曰烏龜原。中有石龜。每蹂踐田苗。百姓患之。乃擊斷其首。即其處也。明日。與姑登山顧望。西面有池水焉。天師謂姑曰。池中有所見乎。曰無。師遂舉左手。令姑自腋下觀之。四仙浴焉。師曰。爾有道分。必當得之。因留與語數日。既還至州。虔誠尋訪。遂獲石龜於壇中央。掘其下。得尊像及刀鋸各一。油甕五口。燈盞數十個。天后聞之。盡收入內。姑嘗於旦夕精思想象之間。忽有告曰。壇南有九曲池。汝可開之。姑從而獲焉。磚砌盡在。他日。有異香綵雲。從西南而來。其夕。夢有人謂姑曰。井山道場。何不修葺。姑未及往。忽然感疾。姑悔¶ 
<pb:NFKB_QTW_p0340-02a>
之曰。得非違尊教所致乎。翌日病愈。又聞異香。而宿於谷口。聞鐘聲。遲明入山。果獲壇殿池砌餘址。半峯有自然石井。深可三尺。闊丈餘。故名井山。天欲雨則雲霧先起。姑既置精舍。時聞仙梵之音。環壇五七里間。莫敢樵採。姑遂灑掃修葺。極其力焉。人或不潔不誠。必遭蛇虎怪異之警。迷不能出矣。至今猶然。有野鹿為獵人所射。來姑前。姑為拔箭。其後每至齋時。即銜蓮藕以獻姑前。開元九年。欲上昇之際。忽謂弟子曰。不須釘吾棺。可以絳紗羃之。數夕。有雷震電繞。視紗頂孔如雞卵。屋穿容人。棺中惟覆被木簡而巳。弟子奠瓜。數日生蔓。長數尺。結實二顆。其大如桃。姑同學弟子黎瓊仙。恆服茯苓胡麻。絕粒四十餘秋。年八十。齒髮不衰。六七歲時。親覩其事。每至忌辰。即風雲蓊鬱。直入室內。村野路人。往往見綵雲白鶴。飛入洞口。清齋行道時。每有一朱鬃白馬在壇側。逼之則奔而出外。捨之則隨而復來。靈異昭彰。不可談悉。仙臺觀道士譚仙巖史元同左通元等。每至三元。恆修齋醮。大歷三年。真卿獲刺是州。明年春三月。山下有女道士曾妙行。夢一女師。令上七層華樹。層層掇飡。及寤猶飽。因是不食。嘗於觀中見黎瓊仙。跪¶ 
<pb:NFKB_QTW_p0340-03a>
而拜曰。夢中所見。乃尊師也。因請依之。於今覺韶顏潤澤。虔修香火於此山。遐邇駭慕焉。嗚呼。麻姑得道於名山。南真昇仙於龜原。華姑鶴翥於茲嶺。瓊仙妙行。接踵而去。非夫天地肸蠁。從古以然。則何以仙氣氤氳。若斯盛者。真卿幸因述職。親覩厥猷。若默而不言。則來者奚述。乃為銘曰。¶ 

綽約華姑。真仙品徒。芳連比色。逸俊爭驅。南郭從魏。西山訪胡。腋窺仙浴。原獲龜烏。靈跡既儼。曲池猶污。鼎新廟貌。煥然規模。名曰井山。終焉不逾。鹿來藕獻。馬見鬃朱。簡解空存。紗穿上徂。奠瓜吐實。藹室雲趨。妙行精持。高真是俞。勒銘翠炎。永播元都。¶ 

** 有唐茅山元靖先生廣陵李君碑銘(并序)¶ 

:PROPERTIES:
:TITID: QTWTIT07320
:PERSID: QTWAUT0634
:END:

先生姓李氏。諱含光。廣陵江都人。本姓宏。以孝敬皇帝廟諱改焉。二十一代祖宏。江夏太守。避王莽。徙居晉陵。遂為郡人。高祖文嶷。陳桂陽王國侍郎。曾祖榮。皇朝雷州司馬。祖師龕。隱居以求其志。徙於江都。父孝威。博學好古。雅修彭聃之道。與天台司馬練師子微為方外之交。尤以篤慎著於州里。考行議諡。曰正隱先生。母瑯琊王氏。賢明有德行。先生孩提則有殊異。晬日獨取孝經。如捧讀焉。羈丱好¶ 
<pb:NFKB_QTW_p0340-04a>
靜處。誦習墳典。年十八。志求道妙。遂師事同邑李先生。遊藝數年。神龍初。以清行度為道士。居龍興觀。尤精老莊周易之深趣。執喪過哀。口不嘗甘旨之味。食惟穬麥而已。封植膳羞。皆出其手。號毀骨立。親族莫不傷之。開元十七年。從司馬練師於王屋山。傳受大法。靈文金記。一覽無遺。綜核古今。該明奧旨。元宗知先生偏得子微之道。乃詔先生居王屋山陽臺觀以繼之。歲餘。請居茅山。纂修經法。頻徵。皆謝病不出。天寶四載冬。乃命中官賫璽書徵之。既至。延入禁中。每欲諮稟。必先齋沐。他日。請傳道法。先生辭以足疾。不任科儀者數焉。元宗知不可強而止。先生嘗以茅山靈跡。翦焉將墜。真經祕籙。亦多散落。請歸修葺。乃特詔於楊許舊居紫陽以宅之。仍賜絹二百匹。法衣兩副。香鑪一具。御製詩及序以餞之。又禁於山側採捕魚獵。食葷血者。不得輒入。公私祈禱。咸絕牲牢。先生以六載秋到山。是歲詔書三至。渥澤頻繁。暉映崖谷。初山中有上清真人許長史楊君陶隱居自寫經法。歷代傳寶。時遭喪亂。散逸無遺。先生捧詔搜求。悉備其跡。而進上之。先時元宗將求大法。請先生為師。先生竟執謙沖。辭疾而退。洎七載春。元宗又¶ 
<pb:NFKB_QTW_p0340-05a>
欲受三洞真經。其年春之三月。中官賫璽書云。其月十八日。[:#AS-8864:⿺克寸]受經誥。是日。於大同殿潔修其事。遂遙禮先生為元師。并賜衣一襲。以伸師資之禮。因以元靖為先生之嘉號焉。仍詔刻石於華陽洞宮以誌之。是歲夏五月。隱居先生合丹之所。有芝草八十一莖。散生於松石之間。詔俾先生與中官啟告靈仙。緘封表進。夏。又詔以紫陽觀側近二百戶。太平崇元兩觀各一百戶。並蠲其官徭。以供香火。秋七月。又徵先生。既自請居道觀以養疾。九載春。辭歸舊山。其年夏六月。前生靈芝之所。又產三百餘莖。煌煌秀異。人所莫覩。先生又圖而奏之。是歲冬。又徵先生。於紫陽別院館之。十載秋。先生又懇辭告老。御製序詩以餞之。十有一載。先生奉詔。與門人韋景昭等。於紫陽之東鬱岡山。別建齋院。立心誠肅。是夜仙壇林間。徧生甘露。因以上聞。特詔嘉異。初隱居先生以三洞真法傳昇元先生。昇元付體元先生。體元付正一先生。正一付先生。自先生距於隱居。凡五葉矣。皆總襲妙門大正真法。所以茅山為天下道學之所宗矣。於戲。是非可齊也。我物均焉。生死可忘也。覺夢同焉。如此者。何域心於變化之際哉。先生以大歷已酉歲冬十¶ 
<pb:NFKB_QTW_p0340-06a>
一月十有四日。遁化於茅山紫陽之別院。春秋八十有七。其年十二月八日。門人赴喪而至者凡數千人。號奉冠舄。遷窆於雷平山之西陲。遺命以松棺竹杖木几水瓶香奩香鑪置於藏內。門弟子等仰奉嘉猷。克遵儉德。先生識思真淳。業行高古。道窮情性之本。學冠天人之際。所以優游句曲。鬱為王者之師。出入明庭。特寵肩輿之貴。是知順風而問。昔稱於黃帝。望山而請。今見於元宗矣。又博覽㣥言。長於著撰。嘗以本草之書。精明藥物。事關性命。難用因循。著音義兩卷。又以老莊周易。為潔淨之書。著學記義略各三篇。內學記二篇。以續仙家之遺事。皆名實無違。詞旨該博。初先生幼年。頗工篆籀。而隸書尤妙。客或賞之云。賢於其父。因投筆不書。元宗詔山人王旼。強請先生楷書上經一十三紙。以備楊許之闕。先生能於陰陽術數之道。而不以藝業為能。極於轉鍊服食之事。而不以壽養為極。但冥懷素樸。妙味元津。非夫博大之至人。孰能盡於此。真卿乾元二年。以昇州刺史充浙西節度。欽承至德。結慕元微。遂專使致書於茅山。以抒誠懇。先生特令韋鍊師景昭復書於真卿。恩眷綢繆。足勵超然之志。然宗師可仰。望紫府而¶ 
<pb:NFKB_QTW_p0340-07a>
非遙。王事不遑。寄白雲而攸遠。洎大歷六年。真卿罷刺臨川。旋舟建業。將宅心小嶺。長庇高蹤。而轉刺吳興。事乖夙願。徘徊郡邑。空懷尊道之心。瞻望林巒。永負借山之記。而景昭洎郭閎等。以先生茂烈芳猷。願銘金石。乃邀道士劉明素來託斯文。真卿與先生門人中林子殷淑遺名韋渠牟嘗接采真之遊。緒聞含一之德。敢強名於巷黨。曷足辨於鴻蒙。其詞曰。¶ 

抱一混茫。人之紀綱。先生以之。氣王神強。乃啟元旨。元門以彰。乃為帝師。帝道惟康。甘露呈瑞。靈芝效祥。上士云感。高風載揚。鶴返仙廟。雲辭帝鄉。退歸而老。妙識行藏。德本無累。道心有常。實曰形解。孰云坐忘。伐石表墓。勒銘傳芳。谷變陵遷。厥跡彌光。¶ 

** 浪跡先生元真子張志和碑銘¶ 
:PROPERTIES:
:TITID: QTWTIT07321
:PERSID: QTWAUT0634
:END:

士有牢籠太虛。撠掖元造。擺元氣而詞鋒首出。軋無間而理窟肌分者。其惟元真子乎。元真子姓張氏。本名龜齡。東陽金華人。父遊朝。清真好道。著南華象罔說十卷。又著沖虛白馬非馬證八卷。代莫知之。母留氏。夢楓生腹上。因而誕焉。年十六遊太學。以明經擢第。獻策肅宗。深蒙賞重。令¶ 
<pb:NFKB_QTW_p0340-08a>
翰林待詔。授左金吾衞錄事參軍。仍改名志和。字子同。尋復貶南浦尉。經量移。不願之任。得還本貫。既而親喪。無復宦情。遂扁舟垂綸。浮三江。泛五湖。自謂烟波釣徒。著十二卷。凡三萬言。號元真子。遂以稱焉。客或以其文論道縱橫。謂之造化鼓吹。京兆韋詣為作內解。元真又述太易十五卷。凡二百六十有五卦。以有無為宗。觀者以為碧虛金骨。兄浦陽尉鶴齡。亦有文學。恐元真浪跡不還。乃於會稽東郭買地結茅齋以居之。閉竹門。十年不出。吏人嘗呼為掏河夫。執畚就役。曾無忤色。又欲以大布為褐裘服。徐氏聞之。手為織纊。一製十年。方暑不解。所居草堂。椽柱皮節皆存。而無斤斧之跡。文士效柏梁體作歌者十餘人。浙江東觀察使御史大夫陳公少遊。聞而謁之。坐必終日。因表其所居曰元真坊。又以門巷湫隘。出錢買地。以立閈閎。旌曰迴軒巷。仍命評事劉太真為敘。因賦柏梁之什。文士詩以美之者十五人。既門隔流水。十年無橋。陳公遂為剏造。行者謂之大夫橋。遂作告大夫橋文以謝之。常以豹皮為屐。騣皮為屩。隱素木几。酌斑螺盃。鳴榔杖拏。隨意取適。垂釣去餌。不在得魚。肅宗嘗賜奴婢各一。元真配為夫婦。名夫¶ 
<pb:NFKB_QTW_p0340-09a>
曰漁僮。妻曰樵青。人問其故。曰。漁僮使捧釣收綸。蘆中鼓枻。樵青使蘇蘭薪桂。竹裏煎茶。竟陵子陸羽校書郎裴修嘗詣問有何人往來。答曰。太虛作室而共居。夜月為燈以同照。與四海諸公未嘗離別。有何往來。性好畫山水。皆因酒酣乘興。擊鼓吹笛。或閉目。或背面。舞筆飛墨。應節而成。大歷九年秋八月。訊真卿於湖州。前御史李崿以縑帳請焉。俄揮灑。橫抪而纖纊霏拂。亂搶而攢毫雷馳。須臾之間。千變萬化。蓬壺髣髴而隱見。天水微茫而昭合。觀者如堵。轟然愕貽。在坐六十餘人。元真命各言爵里紀年名字第行。於其下作兩句題目。命酒以蕉葉書之。援翰立成。潛皆屬對。舉席駭歎。竟陵子因命畫工圖而次焉。真卿以舴艋既敝。請命更之。答曰。儻惠漁舟。願以為浮家泛宅。沿泝江湖之上。往來苕霅之間。野夫之幸矣。其詼諧辨捷。皆此類也。然立性孤竣。不可得而親疎。率誠澹然。人莫窺其喜慍。視軒裳如草芥。屏嗜欲若泥沙。希跡乎大丈夫。同符乎古作者。莫可測也。忽焉去我。思德茲深。曷以寘懷。寄諸他山之石。銘曰。¶ 

邈元真。超隱淪。齊得喪。甘賤貧。泛湖海。同光塵。宅漁舟。垂¶ 
<pb:NFKB_QTW_p0340-10a>
釣綸。輔明主。斯若人。豈烟波。終此身。¶ 

** 唐故通議大夫行嶭王友柱國贈祕書少監國子祭酒太子少保顏君碑銘¶ 
:PROPERTIES:
:TITID: QTWTIT07322
:PERSID: QTWAUT0634
:END:

昔孔悝有彞鼎之銘。陸機有祠堂之頌。皆所以發揮祖德。敷演家聲。故君子之觀其銘也。既美其所稱。又美其所為。無而稱之。是誣也。有而不述。豈仁乎。論而撰之。敢不祗懼。君諱惟貞。字叔堅。其先出於顓頊之孫祝融。融孫安為曹姓。其裔邾武公。名夷甫。字顏。子友。別封郳為小邾子。遂以顏為氏。多仕魯為卿大夫。孔門達者七十二人。顏氏有八。戰國有率斶。秦有芝貞。漢有異肆安樂。其後喪亂。譜牒淪亡。魏有斐盛。盛字叔臺。青徐二州刺史關內侯。始自魯居於瑯琊臨沂孝悌里。生廣陵太守給事中葛繹貞子諱欽。字公若。精韓詩禮易尚書。學者宗之。生汝陰太守護軍襲葛繹子諱默。字靜伯。生晉侍中光祿大夫西平靖侯諱含。字宏都。隨元帝過江。巳下七葉。葬在上元幕府山西。生侍中光祿勳西平定侯諱髦。字君道。事具孝行傳。生州西曹騎都尉西平侯諱綝。字文和。生宣城太守御史中丞諱靖之。字茂宗。生巴陵太守度支校尉諱騰之。字宏道。善草隸¶ 
<pb:NFKB_QTW_p0340-11a>
書有風格。梁武帝草書評云。顏騰之賀道力並便尺牘。少行於代。生輔國江夏王參軍諱炳之。字叔豹。以能書稱。生齊持書御史兼中丞諱見遠。字見遠。和帝被弒。一慟而絕。梁武深恨之。事見梁周北齊書。生梁鎮西記室參軍諱協。字子和。感家門事。義不求聞達。元帝著懷舊詩以傷之。撰晉仙傳五篇。日月災異圖兩卷。文集二十卷。見梁書。生北齊給事黃門侍郎待詔文林館平原太守隋東宮學士諱之推。字介。著家訓二十篇。冤魂志三卷。證俗字音五卷。文集三十卷。事具本傳。黃門兄之儀。周御正御史中大夫麟趾學士。隋文輔政。不署矯詔。索璽又拒之。出為集州刺史新野公。後朝朔望。引之御榻曰。見危授命。臨大節而不可奪。古人所重。何以加卿。事具周書。弟之善。隋葉令。子孫見於後。黃門生皇秦王記室諱思魯。愍楚遊秦小。記室字孔歸。君之曾祖也。隋司經校書東宮學士。率子弟奉迎義旗於長春宮。招瓜州。拜儀同。博學善屬文。自為父集序。國史稱溫大雅在隋。與思魯同事東宮。彥博與愍楚同直內史省。彥將時與遊秦同典校祕閣。二家兄弟。各為一時人物之選。少時學業。顏氏為優。其後職位。溫氏為盛。溫氏譜亦¶ 
<pb:NFKB_QTW_p0340-12a>
載焉。生勤禮。字敬。君之祖也。幼而朗悟。識量宏遠。工於篆籀。尤精詁訓。解褐校書郎。與兩兄弟師古相時同時為宏文崇賢學士。弟育德又於司經校定經史。當代榮之。太宗嘗令師古讚崇賢學士。以兄弟。特命蕭鈞讚之曰。依仁服義。懷文守一。履道自居。下帷終日。德彰素里。行成蘭室。鶴鑰馳譽。龍樓委質。著作郎修國史夔府長史。贈虢州刺史。生昭甫敬仲殆庶無恤少連務滋辟強。昭甫字周卿。君之父也。幼而穎悟。尤明詁訓。工篆籀草隸書。與內弟殷仲容齊名。而勁利過之。特為伯父師古所賞重。每有著述。必令參定。嘗得古鼎二十餘字。舉朝莫識。盡能讀之。高宗侍讀曹王屬。贈華州刺史。真卿表謝。肅宗批答。卿之乃祖。當為碩儒。既高倚相之能。遂有臧孫之後。不墜其業。在卿之門。生我伯父諱元孫臮君。伯父聰穎絕倫。尤工文翰。舉進士。考功郎劉奇特標榜之。由是名動海內。累遷太子舍人。元宗監國。專掌令畫。嘗和遊苑詩。批云。孔門稱哲。宋室聞賢。翰墨云捷。莫之與先。歷滁沂濠三州刺史。贈祕書監。君仁孝友悌。少孤。育舅殷仲容氏。蒙教筆法。家貧無紙筆。與兄以黃土掃壁本石畫而習之。故特以草隸擅名。天授元年。¶ 

<pb:NFKB_QTW_p0340-13a>

糊名考試。判入高等。以親累授衢州參軍。與盈川令楊炯信安尉桓彥範相得甚歡。又選授洛州溫縣永昌二尉。每選皆判入高科。侍郎蘇味道以所試示介衆曰。選人中乃有如此書判。嗟歎久之。遂代兄為長安尉太子文學。以清白五為察訪使魏奉古等所薦。五邸初開。盛選僚屬。拜嶭王友柱國。伯姊御史大夫張知泰妻魯郡夫人亡。將葬。數家占君不利臨壙。君哭而拒之曰。豈有亡手足之痛。牽拘忌而忍自絕乎。弗從。其年七月才生明。遘疾而歿。教義者隱而傷焉。與會稽賀知章陳郡殷踐猷吳郡陸象先上谷寇泚河南源光裕博陵崔璩友善。事具陸據所撰神道碑。累贈祕書少監國子祭酒太子少保。真卿表謝。肅宗批答云。卿之先人。德行優著。學精百氏。藝絕六書。頻擢甲科。屢升循政。曳裾王府。名右鄒枚。載筆春宮。道高徐阮。既而壽乖華髮。器紆青雲。業載史臣。慶傳令子。追存盛美。裦贈崇班。且旌善於義方。俾揚名於有後。濠州生春卿杲卿曜卿旭卿茂曾。春卿工詞翰。倜儻有吏才。蘇頲舉茂才偃師丞。杲卿文理清峻。所居有聲。太常丞攝常山太守。祿山反。擒其心手。開土門。拜衞尉卿兼中丞。城陷。杲卿叱詈之。遂被¶ 
<pb:NFKB_QTW_p0340-14a>
鉤舌支解而終。贈太子太保。諡曰忠節。真卿表謝。肅宗批答云。自羯胡猖狂。入我河縣。所在官吏。多受迫脅。卿兄以人臣大節。獨制橫流。或俘其謀主。或斬其元惡。當以救兵懸絕。身陷賊廷。旁若無人。歷數其罪。手足寄於鋒刃。忠義形於顏色。古所未有。朕甚嘉之。曜卿工詩書草隸。十五以文學直崇文館。淄川司馬。旭卿善草書。允山令。茂曾好屬文詁訓。仁厚絕衆。犍為司馬。君生闕疑允南喬卿真長幼輿真卿允臧。闕疑仁孝有吏能。精詩傳。善剖判。杭州參軍。允南仁孝有清識。工詩。人多誦其佳句。善草隸。與春卿杲卿曜卿同日於銓庭為侍郎席建侯所賞。達奚珣薦為左補闕。真卿時為殿中。正至。三拱法座舞蹈。而衣袂相接者三。故允南賦詩云。誰言百人會。兄弟也霑陪。歷殿中膳部司封郎中國子司業金鄉男。喬卿仁和有吏幹。富平尉。真長清直早世。幼輿方雅有醞藉。通班漢。左清道率府兵曹。真卿早孤。蒙伯父臮允南親自教誨。舉進士。歷校書。制舉醴泉尉。陟清白長安尉。三院御史。四為大夫。六為尚書。再為採訪節度。充禮儀使光祿大夫魯郡公。允臧敦質孝悌。有吏能。制舉延昌令。監察充朔方衣資使殿中三為侍御¶ 
<pb:NFKB_QTW_p0340-15a>
史中允江陵少尹荊南行軍。濠州及君孫。泉明。佐父開土門。彭州司馬。威明。卭州司馬。季明。子幹。沛。翊。頗。誕。及外孫博野尉沈盈盧逖。並為逆胡所害。各蒙贈五品京官。濬。好屬文。翹。華。正。岳[:#AS-FBED:●]頁。慈明。都水使者。岳[:#AS-FBED:●]頁好五言。校書。頲。仁孝方正。明經。大理司直。嶺南營田判官。執喪九日不食。頡。河陽尉。顗。鳳翔參軍。頗。工小楷。洗馬。頏。恭仁。奉禮郎。並早喪逝。紘。方義主簿。臮覯。並沒蠻。襲明。微明。德明。未仕。通明。獲嘉尉。將明。昌明尉。克明。崇文明經。衞密標榜之。翽。有德行文詞。華原主簿。準。溧水尉。覿。頗工文。襄陽尉。覲。有文行。宏文進士。顥。仁友清白。常熟令。封金鄉男。穎。清介勤學。侍郎蔣洌賞其判。京兆兵曹。襲金鄉男。岫。仁純。常熟主簿任城男。頎。浚儀尉。頌。清源尉。頂。幹辦。揚府法曹。願。長厚清白。朝邑尉。頵。左率倉曹。碩。祕書正字。頮。有吏幹。歙州錄事參軍曲阜男。䪻。好為詩。富陽尉。禺。好為文。常州參軍。並粗有所立。君之諸祖父㣥從。揚庭。頤。並侍讀。強學。益期。並學士。中和。至誠。敬仲。大智。溫之。澂之。澹之。搢。挺。援。撰。溫。泳。陵。並明經。康成。強學。希莊。日損。隱朝。鄰幾。知微。舒。說。順。勝。式宣。韶。並進士。制舉有意中和趨庭希莊至刺史。利仁。明天文。欣期。¶ 

<pb:NFKB_QTW_p0340-16a>

元淑。景靈。並校書。光庭。注後漢書。嘉賓。千里。昇庠。匡朝。怡。滔。渾。允濟。搢。逸。覿。不器。防。有文詞。博古。少連。恭敏。惇學行。敬仲溫之以孝聞。潤。有風義。晃。鏻。邈。迢。以清白稱。其餘咸著官族。不獲悉數。洪惟累祖之耿光丕業。有若子泉宏都之德行。巴陵記室之書翰。特進黃門之文章。祕監華州之學識。肇自魯國。格於聖代。紛綸盛美。遂舉集於君。君能述遵前人。不敢失墜其志事。以忝聿修。宜其克饗尊榮。為清廟不祧之主。真卿幸承遺訓。叨受國恩。既受無疆之庥。敢揚不朽之烈。銘曰。¶ 

系我宗。邾顏公。子封郳。魯附庸。亞孔聖。浴沂風。刺青徐。給事中。護營柳。渡江楓。侍兄疾。感虵童。鄰火斷。珥貂重。施七葉。傳孝恭。武騎都。尉司從。便尺牘。繼魚蟲。慟君難。憤而終。咨記室。游湘東。嗟御正。凜移忠。臮黃門。擅文雄。三韶長。事東宮。四穆叔。史牢籠。裦華州。詁訓通。小祕監。盛名鴻。維少保。文翰工。蒞畿赤。五裦崇。登望苑。友桂叢。三超贈。保儲宮。流光盛。廟貌融。永不祧。垂無窮。¶ 

** 晉紫虛元君領上真司命南嶽夫人魏夫人仙壇碑銘¶ 
<pb:NFKB_QTW_p0340-17a>

:PROPERTIES:
:TITID: QTWTIT07323
:PERSID: QTWAUT0634
:END:

夫人諱華存。字賢安。任城人。晉司徒劇陽文康公舒之女也。師於小有清虛真人王裒。裒命中候上仙范邈為立傳。其略云。夫人挺瓊蘭之流映。體自然之靈璞。志逸雲霞。明潔鮮蔚。天才卓異。元標幽拔。少讀老莊三傳。五經百子。無不該覽。性樂神仙。味真慕道。少服胡麻散茯苓丸。吐納氣液。攝生夷靜。親戚往來。一無關見。常欲別居閒處。父母不許。年二十四。強適太保掾南陽劉君幼彥。生二子。璞。遐。幼彥後為修武令。夫人心期幽靈。精誠苦盡。逮子息粗立。乃離隔室宇。齋於別寢。清修百日。忽有太極真人安度明東華大神方諸青童扶桑碧河湯谷神王景林真人小有仙清虛真人王裒來降。裒謂夫人曰。聞子密緯真氣。太帝君敕我授子神真之道。青童曰。清虛爾之師也。度明曰。子苦心求道。道今來矣。景林曰。虛皇鑒爾勤感太極。已注子於玉札。子其勗哉。青童又曰。子不受聞上道內法晨景玉經者。仙道無緣得成也。後日當會陽洛山中。爾勤密之矣。王君乃命侍女開玉笈。出太上寶文八素隱身大洞真經高仙羽元等書三十一卷。手授夫人焉。此皆王君昔遇南極夫人西城真人王方平於陽洛山所受之本經也。山中有¶ 
<pb:NFKB_QTW_p0340-18a>
洞臺。是清虛之別宮。王君至是北向祝誓於夫人曰。太上三元。九皇高真。虛微八道。上清玉晨。裒為太帝所敕於魏華存。王君又說太極白簡青籙。金刻玉文。有得見此三十一卷書者之姓名也。凡此寶書。起自清虛真人受太師西城王君紫元夫人。從是當七人得之。以白玉為簡。青玉為字。至夫人為四矣。於是景林又授夫人黃庭內景經。令晝夜誦讀萬遍。乃得洞觀鬼神。此乃不死之道也。於是四真吟唱。各命玉女彈琴擊鼓吹簫。合節而發歌。歌畢。王君乃解語夫人向所授書。存思指歸寶經節度行事口訣諸要粗訖。徐乃別去。凡二夕一日。共會在曲靜之中。自此之後。王君及西城真人諸元君夫人互有來往。或與隔壁共庭。初不駭悟。已而幼彥以暴疾殞世。直天下荒亂。夫人撫養內外。傍救窮乏。超㣥先覺。乃攜細小。徑來東南。及兒息各大。並處官位。至於守靜之思。與日而進也。凡在世八十三年。以成帝咸和九年歲在甲午。王君乃與東華青童來降。與夫人靈藥兩劑。使頓服之。剋期曾於陽洛宮。夫人服藥稱疾。閉目寢息。飲而不食。七日夜半。太乙元仙遣飇車來迎。夫人用藏景之法。託形神劒。化成死骸。始終外朗。仙化¶ 
<pb:NFKB_QTW_p0340-19a>
內逸。冥變隱適。從此而絕。子璞時為庾司空司馬。遐時為陶太尉從事中郎安城太守。故夫人自此隱化淪景。須臾至陽洛山。明日。青童君太極四真人清虛王君三天法師張道陵等凡四十七真人。降教夫人於隱元之臺。王君令夫人清齋五百日。讀大洞真經。并分別登真祕奧。道陵授以新出明威章奏入靜存祝吏兵符籙之訣。衆真各標至訓。三日而去。道陵所以備教委曲者。以夫人在世為女官祭酒。領職理故也。夫人遂修齋讀經。誦言萬過。積十六年。顏如少女。於是龜山九靈太真西王母金闕聖君南極元君乃共來迎。夫人遂白日昇晨。北詣上清宮玉闕之下。太微天帝中央王老君三素高元君太上玉晨大道君太素三元君扶桑太帝君金闕後聖君各令使者致命。授夫人玉札金文。位為紫虛元君。領上真司命南嶽夫人。比秩仙公。使治天台大霍山洞臺之中。主下訓奉道教授當真仙者。而男之高仙曰真人。女曰元君。於是夫人受錫事畢。王母及金闕聖君南極元君各去。使夫人於王屋小有之中。更齋戒三日畢。九微元君龜山王母三元夫人馮雙禮珠臮諸衆仙並降夫人於小有清虛上宮絳房之中。時夫人¶ 
<pb:NFKB_QTW_p0340-20a>
與王君為賓主焉。神肴羅陳。金觴四奏。各命侍女陳曲成之鈞。九雲合節。八音零粲。於是西王母擊節而歌。歌畢。馮雙禮珠彈雲璈而答歌。餘真人各歌。須臾。司命神仙請隸屬及南嶽神靈迎官並至。虎旗龍輦。激曜數百里中。西王母諸真乃共與夫人東南行。俱詣天台霍山臺。又便道過句曲金壇茅叔申。宴會二日二夕。又共適於霍山。夫人安駕玉宇。然後各別。初王君告夫人曰。學者當去疾除病。因授甘草丸。所謂穀仙方也。夫人服之而仙。夫人能隸書。為王君立傳。事甚詳悉。又述青精[:#AS-FE6E:●]¶ 
[:#AS-FBED:●]迅[:#AS-8BED:⿰⻟卞]。註黃庭內景經。自後屢降茅山。子璞後至侍中。蒙使傳法於司徒瑯琊王舍人楊羲護軍長史許穆。穆子玉斧並昇仙。事具陶宏景真誥。所呼南真。即夫人也。初夫人既渡江。徧遊名山。至臨川郡。臨汝水西立壇置精舍。院東百餘步造冢壙。又於石井山建立壇場。往來遊憩。歲月深久。榛蕪淪翳。雖備載圖經。而略無遺跡。有唐女道士黃令微。道行高遠。八十而有少容。蹀屣而行。奔馬不及。時人見其顏色殊異。號曰華姑。聞夫人靈跡。長壽二年歲在壬辰冬十月。乃訊於洪州西山道士胡超。超能通神明。遙指郭南六里烏龜原。有石龜。每犯¶ 
<pb:NFKB_QTW_p0340-21a>
田苗。被人擊首析。其處是也。姑與道流尋訪。見龜在壇中央。其下得尊像油甕鋸刀燈盞之類。俄夢夫人指九曲池於壇南。獲之。磚砌猶在。景雲中。睿宗使道士葉善信將繡像幡花來修法事。仍於壇西置洞靈觀。度女道士七人。開元初。元宗使醮祭。祈禱不絕。每有風雨。或聞簫管之聲。入室禮謁。必須嚴潔。不爾。必有虵虎驚吼之異。時時有雲如烏鳥㣥飛。垂帶直下壇上。倏忽不見。西出如向井山。前後非一。已而華姑肸蠁間。如有告者曰。井山古跡。汝須崇建。俄聞異香從西來。姑行宿洞口。聞鐘磬之音。遲明入山。果遇壇殿餘址。遂建立屋宇。屢聞仙梵之響。環壇數里。有採斫及不精潔者。必有怪異之警。有野鹿中箭。來投華姑。姑為拔之。後每齋前。則銜蓮藕以獻姑。開元九年。姑欲上昇。告弟子曰。勿釘吾棺。可以絳紗羃之。已而雷霆震擊。紗上有孔。大如雞卵。棺中惟有被覆木簡。屋上穿可容人。座前奠瓜。數日生蔓。結實如桃者二。每至忌辰。則風雨鬱勃。直入室內。元宗聞而駭之。覆視明白。使道士蔡偉編入後仙傳。二十九年春三月乙酉。使道士齎龍璧來醮。忽有白鹿自壇東出。至冢間而滅。五色仙蛾集壇上。刺史范陽張景¶ 
<pb:NFKB_QTW_p0340-22a>
佚以為聖德感應。立碑頌述。天寶八載。以夫人得道昇仙之所。度女道士二人。見修香火。大歷三年。真卿叨刺是州。言崇禮謁。郊郭蒙邃。萑蒲震驚。女弱曹逃。豺狼窟聚。真儀如在。壇殿巋然。瞻仰徘徊。悄焉若失。有仙壇觀道士譚仙巖者。修真自遠。法侶是宗。請以男官黃道士二七人抽隸洞靈。共申灑掃。高行女道士黎瓊仙七人。萃居壇院。精力住持巳久。率勵往來。增修觀宇。從之。不日。遹暨厥成。仙跡之載崇。師之力也。敢備其本末。而為頌云。銘曰。¶ 

紫虛元君。維魏夫人。位列五嶽。名高七真。凝華台允。奪志劉嬪。太帝昭懇。清虛降神。㣥仙畢會。玉笈斯陳。服道日損。精心益勤。蛻形神劒。託馭飇輪。適抵陽洛。遄登隱元。黃庭朗詠。白日昇晨。西降王母。東過叔申。傳法侍中。許楊為鄰。伊昔南渡。爰居汝濱。壇場處所。埋沒荒榛。實賴華姑。諗於胡尊。果獲靈跡。烏龜之原。次尋井山。實叶曩言。嫣然簡解。紗羃空存。野鹿銜藕。靈瓜吐根。怪異昭彰。不可殫論。二聖竦駭。屢崇明禋。于嗟女弱。香火堙淪。真卿刺州。謁拜斯頻。乃命仙子。增修鼎新。華姑侍傍。異代同塵。曷表元德。銘功翠珉。垂諸來裔。坱圠無垠。¶ 

