#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0531-25a> ¶¶
#+PROPERTY: JUAN 0532
欽定全唐文卷五百三十二¶ 

<pb:NFKB_QTW_p0532-01a>

* 李觀(一)¶ 

:PROPERTIES:
:PERSID: QTWAUT1420
:END:

觀字元賓。檢校吏部員外郎華從子。貞元中舉博學宏詞。授太子校書郎。卒年二十九。¶ 

** 高宗夢得說賦(以恭默思道帝賚良弻為韻)¶ 

:PROPERTIES:
:TITID: QTWTIT10646
:PERSID: QTWAUT1420
:END:

殷之哲王。唯政是恤。夜分而寢。夢獲良弻。雖神悸而若驚。冀形求而勿失。爰徵營匠。刻乎獨見之真。乃俾庶僚。訪其唯似之質。當厥夢也。神馳無方。未訖永夕。如躋彼蒼。怳其神兮以浮。偃其體兮若亡。形接乃夢。斯人甚良。側身徘徊。於已之傍。將舉趾以趨附。又伸眉而抑揚。言霏霏而無瑕。目矎矎而有光。觀其儀可用為列辟之式。察其志不獨稱百夫之防。升降咸若。周旋允臧。寂乎昭昭。既寢不忘。斯后克明。承天之賚。謂濟川之器。而投足不濡。履大覺之端。而遊夢無閡。其中蕩蕩。其表曖曖。雖助用理於一人。實候清平於千載。於是武丁夢於宮而上與天通。傅說築於外而中合神契。持緡向老。諒殊渭水之涯。負畚將疲。久困傅巖之際。說匪丁而空山長往。丁匪說而大位斯替。如魚水之相因。保君臣之雙麗。惟說也。策名歸主。惟丁也。受命於帝。¶ 

<pb:NFKB_QTW_p0532-02a>

帝何言哉。邈以元造。陰推吉士。以佐有道。說之居兮山之幽。雲峩峩兮水浩浩。彼人兮何斯。歘中心兮夢之。如渴兮在茲。如饑兮在茲。想遺眷兮索隱。撫空懷而歎思。思之未得。端扆沈默。其夢也則誠。其寤也則惑。其收之於野。而寄之以國。有唐時雍。上明下恭。君與之同日。臣與之比蹤。事不惟舊。今之斯從。斐而成章。有愧雕龍。¶ 

** 鈞天樂賦(以上天無聲昭錫有道為韻)¶ 

:PROPERTIES:
:TITID: QTWTIT10647
:PERSID: QTWAUT1420
:END:

異哉天地之樂。其可聞乎。美矣盛矣。神夫至夫。謂其有不見其有。謂其無不見其無。是惟德盛者能感。匪詞工者足愉。故昔秦穆之寐也。去乎人閒。即乎天上。豁如有遇。杳若無妄。大音嘈兮交作。上帝儼以延望。百神紛紜而齊赴。萬變合沓而殊狀。日月正其東西。星辰分其背向。乃有地祗上謁。天仙下朝。奕奕翩翩。霓裳羽蓋之洊集。砰砰磕磕。撞鐘擊鼓之相囂。舞之者傞傞而中節。歌之者洩洩而匪驕。其疾武足畏。其徐文足昭。遇之以神。殊季札之觀魯。樂而忘味。類宣尼之聽韶。是知窮深極厚。於何不有。罕究其真。莫尋其首。德聲及於無外。協氣積於虛受。駭矣乎樂以和。和之至而天用作。天之神而樂克宣。其動也與元氣迭運。¶ 

<pb:NFKB_QTW_p0532-03a>

其靜也與太虛相全。噫乎哉不可階升者天道。但見夫乘虛躡浩。乍如周文之夢。實異季路之禱。獲覩天樂之和羅神工之擊考。是天之所合。道不虛行。九奏未終。初疑八佾。三歎既退。方異六英。徒觀夫鏜鎝之內響。優柔之正聲。六幽為之震魄。七曜為之垂精。而莫識其曲。達其情。既覺既悟。如喜如戚。天樂之遺音在耳。天神之仿像猶覿。顧何德而承之。受祉於天錫者也。¶ 

** 東還賦¶ 
:PROPERTIES:
:TITID: QTWTIT10648
:PERSID: QTWAUT1420
:END:

我思西來兮。猶前日之未賒。歲迴復兮。倏歷五稔。如一息歟咄嗟。我道甚直兮志甚迂。若陟景之無所。涉川之無涯。今雖非乎乘車而輹除道。亦庶乎執笏而還家。我之家兮。逼江湄而臨海澨。其地則古有吳王之夫差。十代之風兮。但傳乎稽古。數畝之宅兮。不樹乎桑麻。親之慈兮。兄之友與。予之弟悌。常澣衣而菲食。吾安得以夫役役此還之為華。乃命僕以詰朝而必上道。問何有。則曰始來之寶刀經笥。其外則毫末而無加。於是乃出國門而東騖。乃賦其言曰東還兮。直書吾意而罔差。風蒼茫兮候入八月。灞上之日西南斜。城中之人或持酒肉以送我。覩夫車馳馬顛兮¶ 
<pb:NFKB_QTW_p0532-04a>
無非別者之為邪。繇是酒不飲兮肉不御。咸回回兮一泣而歌。苟天下之人兮離合之若此。矧吾高堂為念之謂何。乃三肅而行。順彼長道。忘自東西之相遐。¶ 

** 授衣賦¶ 
:PROPERTIES:
:TITID: QTWTIT10649
:PERSID: QTWAUT1420
:END:

窮秋之月。寒露既降。陽精既衰。陰氣初壯。川流清迴。天宇寥曠。觸物易悲。幽懷難狀。於時元鳥已逝。白駒迅奔。枯木盡落。愁雲正昏。於是輕裘公子。長纓王孫。隕如雨之涕。驚離憂之魂。絕朱炎之盛夏。想冰紈之微溫。匪一腋之克成。償千金而靡論。則有征人之戍。遊客遠道。蕭條萬里。葉下如埽。展轉百年。志何能保。纖絺未[:#AS-FEEF:●]¶ 
[:#AS-FBED:●]蔑。華髮先老。責頹光之不駐。歎凉吹之云早。繫帛書於勁翮。秣戰馬於征草。蘭閨少婦。瑤琴徐擊。散凉風於幽幔。流皓月於遙夕。生不工於機杼。意頗妙於刀尺。忘其圍帶。忖以疇昔。青泥密封。紅箋淚滴。庶因夢寐。遂達行役。則有如賢非賢。烈心悢然。茹菜郊墟。被褐不全。方覩飛礫振野。遊氛翳天。海上斷鴈。林閒獨蟬。使我躑躅不進。捫心自憐。忽遇翰林大夫。揚眉奮鬚。叱僕問曰。幾年業儒。衣不完縷。體無肌膚。豈不為連蹇雌伏。邅迴守株。今欲邀之以同袍。策之以並驅。審將焉如。僕¶ 
<pb:NFKB_QTW_p0532-05a>
謂曰。道之未行。節曷可渝。請俟天命。汝無我虞。¶ 

** 苦雨賦¶ 
:PROPERTIES:
:TITID: QTWTIT10650
:PERSID: QTWAUT1420
:END:

帝何為乎何謫。歲何為乎何祥。水何為乎競火。陰何為乎乘陽。易曰。大人者與天地合其德。日月合其明。今則反矣。所謂合德者。變化合其序。所謂合明者。進退合其常。今則反矣。夫君德行乎下。天德行乎上。行乎上者下合。行乎下者上讓。今世則反矣。謂之合德則非應。謂之合明則迷嚮。豈大人之德。有時而不合。天地之德。有時而用罔。堯之代九州淪胥。湯之代天下焚如。彼二后者。帝矣王矣。其有所不合者乎。蓋所以天道遠。人道邇。不可以知約。不可以知窮已乎。客曰非也。夫堯之德。合天以仁。天合亦以仁。夫湯之德。合天以時。而天合亦以時。故堯曰惟天為大。惟堯則之。湯曰伊尹相湯伐桀。升自陑。堯所以為帝。湯所以為王。其與天地合其德。與日月合其明矣。子誣聖人。吾不取矣。由是堯之水。堯民不悲。湯之旱。湯民不饑。故誌曰聖人在上。雹不為災。其是之謂乎。子何陋矣。曰噫。吾聞之。存不忘亡。安不忘危。人君之知也。又聞一夫不獲其所。則曰時予之辜。人君之仁也。今霪雨彌月。莫覩天符。雨陰氣也。陰疑¶ 
<pb:NFKB_QTW_p0532-06a>
於陽必戰。其水乎。其兵乎。下民有不獲者乎。予豈若商之患利。農之憂苗而已乎。誠有已念也。夫堯之水。而人不悲者。舜禹稷契之在朝也。夫湯之旱。而民不饑者。伊尹仲虺之為臣也。是雖八年之水。賢乎三季。七年之旱。賢乎二世。所謂有德者災非其眚。無德者吾見其無災而為害也。故神降於莘。虢之災也。熒惑守心。宋之祥也。二國者厥猶然也。堯湯之德。孰曰不動天地乎。¶ 

** 郊天頌¶ 
:PROPERTIES:
:TITID: QTWTIT10651
:PERSID: QTWAUT1420
:END:

郊祭古先之重禮。復古之令主。惟郊非我無以暢明祀。惟我非郊無以踵三五。於是睿言下諏曰。爾庸我謀。謀協不違。官乃交修。居天之陽。掘起虛丘。於斯時也。歲在子。月在子。日短之宵漏未盡。而皇帝翼翼告祀於丘之上。先一日。法駕致齋於丘之下。天地之神。會於無閒。陰陽之祗。立於寂寞。以觀我之儀。以歆我之饗。八方之靈。各以位焉。祥光促明。和氣解嚴。石無觸雲。木無緒風。獻羞飫神。烘燎歷天。神下於蓋高。樂作於無聲。昂昂巍巍。大繇之英。洋溢乎帝心。肹蠁乎萬靈。是用報盛德於上。申洪緒乎後。為茂世之績。紹允之程也。㣥公常伯。相揖而言曰。我元后父戴天。所¶ 
<pb:NFKB_QTW_p0532-07a>
以象為子。子不私其能。天視我元后。所以象為父。父不有其仁。子不私其能。莫大於郊天之義。父不有其仁。莫富於生物之遂。元哉二者之為德。與變化而終始。溥湛恩於崇朝。焯懿式於永年。蔑堯於華封。小舜於泰山。遠斯懷。邇斯安。兆人從龍。一人下觀。其文昭昭。其武桓桓。實歌者可歌。實言者可言。斯文也。有以見聖理。願書之不刊。¶ 

** 請修太學書¶ 
:PROPERTIES:
:TITID: QTWTIT10652
:PERSID: QTWAUT1420
:END:

草莽賤臣某再拜上言。臣伏思太學之為道也。厥惟大哉。實所以德宇於國家。教源於萬方。辨齊於人倫。親親而尊尊。誠宜歲勅崇嚴。日致肅祗。工度木。不俟乎榱桷崩。朝命官。取稱乎師氏當。然後乃可以陳四代之禮。興無窮之風。開素王之堂。削青衿之篇。人懋廉隅。俗捐爭端。天下之仁。人相則焉。是以德由此澤。教由此流。若水之潤下。洚涌植物。利不浩哉。今覩斯壞。甚不然乎。嗚呼。在昔學有六館。居類其業。生有三千。盛侔於古。近年禍難。寖用耗息。洎陛下君臨。宿弊尚在。執事之臣。顧不為急。升學之徒。罔敢上達。積微成慝。超歲歷紀。賤臣極言。誠合要道。具六館之目。其曰國子太學四門書律算等。今存者三。亡者三。亡者職由¶ 
<pb:NFKB_QTW_p0532-08a>
厥司。存者恐不逮修。輿人有棄本之議。㣥生有將壓之虞。至有博士助教。鋤犂其中。播五稼於三時。視辟雍如農郊。堂宇頹廢。磊砢屬聯。終朝之雨。流潦下渟。既夕之天。列宿上羅。㣥生寂寥。攸處貿遷。而陛下不以問。學官不以聞。執政之臣不以思。所謂德宇將摧。教源將乾。先聖之道將不堪。猶火之炎上。燄燄至焚。其為不利也。豈不畏哉。日者聖朝以武夷時屯。有風牧建帝庸。今者聖朝以文象天經。有臯衡宣皇猷。實四三六五之君子。閒無足以閒之。然事不為加理。人不為加安。歲貢之夫。不能應請問。晏罷之勤。無以悟元機。天下有倒懸之悲。諸侯有安忍之懷。執柄之臣。深惟無從。但勞心於無益。全身於因循。是了不知長國之術。在乎養士。養士之方。在乎隆學。夫學廢則士亡。士亡則國虛。國虛則上下危。上下危則禮義銷。禮義銷則狂可姦聖。賊可凌德。聖德逶迤。不知其終。今觀執事之臣之心。必以修太學為害時。而他害者千之。養士者為費財。而他費者萬之。殊不知此費無費。而他費為費也。此害無害。而他害為害也。諺所謂溜之細穿石。綆之細斷榦。斯言損益有漸。非聰喆靡察也。今乃不明徵於儒書。欽若於權輿。繼統¶ 
<pb:NFKB_QTW_p0532-09a>
於易俗。恢業於純風。而望海內俊傑。靡然踵武於雲龍之庭。不知其可也。禮稱虞夏殷周。天下之盛王也。蓋以其有庇民之德。祚國之仁。且太學之興。本於有虞。達於三王。踰至於漢魏以降。特盛於我太宗文皇帝。重聖遵之。無以增洊。興於先皇。而延於聖朝。此乃古帝王慜醇醨亂崩。故用教於人。百代奉之以宏長國家。廣之以存濟元元。陛下不宜忽之而已。今四君德以相高。八聖幽而不炤。風聲隨而凋落焉。夫四君之民。古猶易制。陛下之民。猾且難矣。易制之民。古猶或遺之。難制之民。得不重慎乎。昔春秋書太室壞。傳曰書不恭也。臣今懼聖朝之史書太學廢。使萬代之嗣無法矣。今聖朝聚國中之兵。守塞下之壘。殫織婦之機。悉農夫之儲。豈其惡民而賤物。誠為社稷之謀也。假一旦農夫死。織婦病。兵壘充郊。粟帛不輸。陛下此時其暇勸學乎。則禮義之心。不素蓄於人。亦難以致天下之和矣。且四方之學。太學之枝葉也。天子之教。諸侯之本也。未有本之顛而枝葉之存。天子之亡而諸侯之興。夫為國者亦猶治一身。京師人之心。四方人之體。諸侯體之四支。心平則體之患易除。體平則四支之患不除而愈。今不嗇神於心體。¶ 

<pb:NFKB_QTW_p0532-10a>

而竭資於四支。時變於外。氣虛於中。則為不起之人矣。伏惟陛下察弛張之會。觀損益之圖。減無用之府。崇有裕之源。廢闕修而百度明。庠序昌而教化行。經邦於悠久。熙載於登閎。顧夫周營靈臺。魯修泮宮。於陛下萬分之一焉。伏惟遽令職司。不至於不可持。天下幸甚。¶ 

** 上宰相安邊書¶ 
:PROPERTIES:
:TITID: QTWTIT10653
:PERSID: QTWAUT1420
:END:

維初乾之精。坤之靈。播五行為五常。而中華之人得之。離四氣為四方。而蠻夷胡貊得之。五行合而成至和。故宅中。四氣偏而為匪人。故在邊。是亦太極造物之智。元黃冥成之心者乎。故聖人乘五行而允釐。作九圍而外之。五帝三皇禹湯已來。不聞深入之征。不紀薄伐之師。殆繇鴻龎之風未甚流。沖漠之澤未甚醨。周秦之閒。天下始勞。前有涇陽之侵。踵有長城之徭。周人逐之而已。不常為心。秦人罔知天命。連兵謷謷。至於逆三靈。掊生人。元元蜩蜋。魁傑駿奔。始圖備胡之術。卒覆守邦之人。秦之事。萬祀鏡哉。漢孝武承業之盛。負才之雄。隘函夏。鮮黎蒸。將郛窮荒而㝢不鄰。揚威四臨。霆發電溢。歷載五六而功患相儔。誓詘慮殫。兵老釁仍。於時乃交和親之問。還奔命之勤。然已天下懸¶ 
<pb:NFKB_QTW_p0532-11a>
磬。君臣與謀。遂有鹽鐵車船搉酤六畜之租興。危矣哉。不居之地。不牧之人。何苦如是哉。矧乃乘秋之虜常存。討虜之賦不除。漢之事。亦萬祀鏡哉。噫。惟皇唐操璇璣。馭民而統天。將二百齡。朝更九聖。運開中興。縱橫六合。上下天淵。蜚馳之倫。莫不被仁。獨犬戎跳梁。猾我右陲。儒之策曰和親。武之議曰宿兵。和親則易攜。宿兵則厚亡。九聖之君。前後病之。然屬三方乂安。悉力一隅。則右臂可斷。六[:#AS-83F9:⿱吂⿲月馬凡]可俘。太宗元宗之時也。厥後內寇數動。國家一罷。虜滋新謀。土失舊封。伊頃迄今。有加無瘳。豈負鼎虧折衝之資。推轂無封疆之忠。志士仁人。是以累息而長歎。且周曰獫狁。秦曰胡。漢曰匈奴。然實非二。蓋隨國而名之。於今則曰吐蕃。則正居庚方。涉河而北。履海而西。宇宙絕徼。羌戎全區。亦不可得而制。可斥而遠之。觀今不能制也信矣。斥之則何宜。橫戎所向。不廣千里。扼盜之衝。不越十處。擇一虎臣。練萬虎賁。使制得自專。權得自縱。夫兵有專制則畢力。將無分權則成功。是則陰山可復泣虜。陽關可復隔戎。何邊之不安焉。今聖人朝在明堂。晚在法宮。左右進退。焉得知安邊之要哉。雍熙大臣。苟以小者近者為懷。遑復思崇九廟之¶ 
<pb:NFKB_QTW_p0532-12a>
原哉。且國家思復三方之民。得以養之。區區然如懼不周而忿生。然寒卒饑徒。終自有之。愚竊恐戎無卻年矣。邊無安期矣。財有盡朝矣。何者。今國家一垂控戎。累所暴兵。兵不問堪。將不擇良。當守者爭險易。當攻者避後先。寇之來則棄民而相保。寇之去則冒賞而稱庸。此所謂戎無卻年矣。夫戰陣多將則勢離。攻守多將則不支。以其勝不得盡有。敗不得獨受故也。至今聞有築城於虜蹊。遷民於虜濱。城適罷而寇窬。民未居而囚拘。彎弓者卻行。蒙甲者退趨。此所謂邊無安期矣。且虜不可以無兵而威。兵不可以不戰而歸。故明主得下征蒼蒼之產。將軍得外娛悠悠之師。此所謂財有盡朝矣。然三患始萌。一言尚平。欲戎之可却也。不願多分節與人。願擇一人。敢以近言之。則開元朝哥舒翰之將是也。欲邊之可安也。不願歲更四方之兵。願因其兵。敢以古言之。則漢晁錯之策是也。欲財之不盡也。不願衣食供給山東。願開邊田。敢以古言之。則趙充國之奏是也。此則兵不得娛無功。虜不得候相膠。國不得殫下民。胡不得用周漢之策。範孫子之謀哉。又竊覩與北狄和親。帝女下嫁。實國家思往年之績。垂不臣之姻。然聞烝報且¶ 
<pb:NFKB_QTW_p0532-13a>
數。貪惏無厭。而主上年必遣使。使必備珍。得無費乎。得無勤乎。不知將尋鄭人伐胡之誼。復採賈生五餌之言邪。愚竊以為無知之俗。不可以歲辱大命。天子之使。不可以日臨穹廬。是手足倒懸。夷夏相侔。復何以南面而聽天下。穆穆然而觀諸侯。愚敢以棄同即異而言。且定西之危。有若前之說。申北之恩。有羈縻之文。不願國家曠兵於茲。汙命於茲。斯者皆巖廊之亟。扆旒之虞。而㞕㞕狂夫。亮違孔父不謀之經。庶陪公車敢諫之儔。俾委輅輸貲。求試屬國之官而後觀焉。某再拜。¶ 

** 與處州李使君書¶ 
:PROPERTIES:
:TITID: QTWTIT10654
:PERSID: QTWAUT1420
:END:

觀在朝無近屬。當路無至親。藉父兄之餘慶。為篤信義以立志。雲雨未泰。其節彌固。才命非厚。欲彊不能。哀鳴吳坂之側。翹思魏闕之下。自絕絃。知音遂稀。今之王公大人。朱其門。肅其衞。見貴要子弟則前席。見貧約等輩則不容曳裾。何嘗覺非。相效為善。且士有才與藝。而不北入洛。西入秦。終棄之矣。觀嘗言向同道。勉而速行。昨日遂有白衣少年。掉臂而往。連牆數子。祖離於吳閶門外。忽見巨舫齊軸。危旌卷旒。橫於古河。周以翠幕。因詢路人。曰處州使君移¶ 
<pb:NFKB_QTW_p0532-14a>
病屆此。曾歷京尹瑯琊大夫。觀曩固聞矣。乃屏息而走。退還陋居。寫誠於紙。持以上謁。伏惟十叔使君覽之。十叔典縉雲之日。美聲溢海內。嘉話滿人口。開閤延士。如水赴壑。財無積實。賓至如歸。時觀寓於浙右。即欲馳造。反覆而念。薄言介懷。何者。十叔之門。芝蘭競茂。後臭味恐不蒙植。是一也。又以十叔之客。諛媚而進。觀為性愚訐。慮有詭勝之禍。是二也。又慮十叔所重以權勢。所受以論囑。脫若轗軻。祈益得損。是三也。又畏十叔重扉羅㦸。而不獲俯仰。取人以貌。而不遭遘遇。是四也。故躊躇而止。却入圭竇。尋聞表以辭疾。詔以養閑。觀慙失其計。慷慨內責。初謂駑足既劣。龍步難追。若何歧路之隅。霄漢觸目。深冀榮及於弱植。渥流於本根。則照乘之末輝。九重之浸潤。十叔巖廊英幹。府藏珍器。孤秀不雜。增瀾無涯。常披腹心。不隱胷臆。道之偶矣。人咸附之。觀名雖未彰。日用捧慰。願備灑埽。不知曷如。闚見天下弊事。尤要刪革。以十叔令望。方宜擅之。豈可逡巡也。世閒嗤彼曠職。不知是行也。將何所之。詣朝廷乎。游山水乎。朝廷正納諫。山水不足樂。十叔早覲皇上。無滋淹滯。執政渴賢。不亦勤久。觀久負百丈氣表。五車筆鋒。而困¶ 
<pb:NFKB_QTW_p0532-15a>
於艱窶。不克奮發。坐被愁役。動為病侵。勞生未安。壯歲能幾。每藿食不飽。窮居若酲。不知蒼蒼天可階而問。十叔異日得用鴻恩庇之。斐然成章。以代木訥。庶降憐惠。許無戰惶。觀再拜。¶ 

** 貽睦州糾曹王仲連書¶ 
:PROPERTIES:
:TITID: QTWTIT10655
:PERSID: QTWAUT1420
:END:

觀羈旅之人也。運會未合。汲汲不暇。無由謁王公。令望瞻仰已久。公之政理。自以何如。枉直之閒。孰可苟且。觀非在位。敢有所論議。至是非仰由執事。願傾耳目。少尋鄙談。夫朝廷憲章。懸之柱史。一郡綱目。非君而誰。錄事參軍者。所以兼弱攻昧。奉上肅下。眾司之重器。外劇之利權。揣量得失。操舉凝滯。使閭閻息其訟。封畧播其美。一曹一局。淒然凉風。無小無大。煦若春景。事均勞逸。人緘怨讟。則齧肥乘駿。不有靦揣作誠。此作者之展用也。孰可俯同散吏。屈比庸材。上官之政不能佐。下僚之事不能達。令願言者吞舌。欲視者俛眉。立貽伊戚。坐受流議。竊所惡之。且公之明幹。少與為侔。威亦震矣。要且奇迹尚隱。芳聲未聞。不度疎頑。遙託機牘。萬一相統。終無恨焉。前此邑貳朱利見。多年遠客。非累削官。公豈不悉。微祿未畢。沈疴殆絕。公豈不知。此¶ 
<pb:NFKB_QTW_p0532-16a>
生真木人石心。得及今日。側聞州將撫之甚厚。言與津致。事猶陵阻。觀與朱生。胡越之閒耳。但念同類。非私用字。猶祁奚為言。朱博代訟。以彼方此。今猶昔也。且朱生有三寸之喙。近百中之手。交必盡節。義能捐軀。才名之人。多與為友。嘗見此生。見說區區。慕公之尺書。編次盈握。動息寤寐。著之襟懷。仍謂觀曰。王公奇士。豈不憐我。因覽公翰墨。測公淺深。公眷朱生。豈不親密。未審執事。竟將如何。嗚呼噓嘻。此生抱屈心破。積憂頭白。泣盡垂血。慟餘失聲。意不可盡之於文。言不可窮之於筆。如觀之拙。何能具陳。且公任當其要。刃有餘地。不察舉寃塞。周贍困窮。使移理就人。植德歸已。此亦公之所職。誰曰不然。嗟乎。忍遣一人龍鍾無托。濩落至死。而素餐之輩。怡怡自安。觀輒為拊髀長歎。且於執事。其能快乎。嘗聞刺史委公利害。納公可否。朱生漸弊。願公早圖之。觀兼有拙書致於專城。論朱生之事。便投公狂。驚遽啟言。不畢志。志亦可見。何能盡言。言雖不嘉。慎勿貽辱。觀再拜。¶ 

** 與吏部奚員外書¶ 
:PROPERTIES:
:TITID: QTWTIT10656
:PERSID: QTWAUT1420
:END:

觀天授之器。而不受之辨。是以每拜於前。若不能言。及還¶ 
<pb:NFKB_QTW_p0532-17a>
旅居。嘗懷所恨。亦欲默已。懼未之知。故申其愚淺。望加省覽。觀之心與天下之人心異。其所務亦異。觀小子。方讀書學古。受嚴師心訓。屬文厲志。立可久之譽。年二十六七之側。始合遊人閒。求隨武子郭林宗之儔。以為行媒。豈畏鳴不驚人。舉不戾天者乎。今天下之人。則不然哉。學止膚受。或文得泛濫。有崔盧之親戚。有酒肉之費給。往還依倚而得之。罷便已。是與人之異也。又言所務亦異者。如觀之務。非為已也。有親而貧。旨養不充。僑處江介。無素基業。所以冀願速遂薄名寸祿。以給晨夕之膳也。而今之人所慕。未必為貧若孝行。但欲身上有片光耳。是所務亦異也。十丈試凝意察之。其事豈不然也。觀之舅與十丈日與相善。古人之分也。始命觀曰。吾有故人某。光大威重。人之傑者。必能倜儻成爾。况爾我之甥。觀虔拜舅之言。比伏下風。知非不深也。禮非不厚也。倜儻之分。未之有得。不以觀形甚么麼。文不穎脫。恐言之為有累耶。近者竊審高意。愈見其志也。何者。十丈賞常人文。與觀之文同。所賞常人之情。與觀之情同。而觀獨務刻鵠之末。希有因驥之力。亦何異弋者守空罝。行路喜遺契哉。噫吁哉。是命屯歟。時屯歟。文屯歟。¶ 

<pb:NFKB_QTW_p0532-18a>

如三者。必有一未泰。不爾。豈知者不言。言者不知乎。今甚痛者。莫若羈旅。曷有帝城之下。薪如桂。米如瓊。僕人不長三四尺。而僦瘦驢以求食。有時不食。人畜問日曛黑未還。則令憂駭。一日不為。則便失飡。第五倫靈臺中。靈輒翳桑下。不甚於此。觀寄國子監時。又聞舉子其艱苦憔悴者。雖有鏗鍧其才。不如齧肥躍駿足黨與者。雖無所長。得之必駃。觀是以益憂之。加復如此月。夏草盡綠。朔風之情起。白華之戀切。無衣之累歎。偏在遙夕。倚廬之永念。頻入愁夢。乃既明發。氣淚嗚咽。十丈得不惕然視之。而忍高觀於營營之子。夫營營之子者。觸目千萬。待觀其閒。將何望焉。昨者有放歌行一篇。擬動李令公徼數金之恩。不知宰相貴盛。出處有節。埽門之事。不可復跡。俯仰吟惋。未知見由。邂逅不動。亦虛棄也。今去舉已促。甚自激發。其有未知已者。大可畏也。俾未知之有聞。非十丈誰哉。鵬飛九萬。一日未易料耳。觀長跪聽命。¶ 

