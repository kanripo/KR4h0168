#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0840-16a> 
#+PROPERTY: JUAN 0841
欽定全唐文卷八百四十一¶ 

<pb:NFKB_QTW_p0841-01a>

* 田頵¶ 
:PROPERTIES:
:PERSID: QTWAUT2227
:END:

頵字德臣。廬州合肥人。唐天佑初為宣州節度使。與梁太祖謀討楊行密。事洩。為行密所殺。¶ 

** 移吳太祖書¶ 
:PROPERTIES:
:TITID: QTWTIT17061
:PERSID: QTWAUT2227
:END:

侯王守方以奉天子。譬百川不朝於海。雖狂奔猛注。澶漫遐廣。終為涸土。不若順流無窮也。況東南之鎮揚為大。塵賤刀布。阜積金玉。願公上恒賦。頵將悉儲峙。具單車從行。¶ 

* 裴廷裕¶ 
:PROPERTIES:
:PERSID: QTWAUT2228
:END:

廷裕字膺餘。昭宗時官翰林學士。守尚書司封郎中知制誥。遷左散騎常侍。梁初貶湖南卒。¶ 

** 授孫儲邠州節度使制¶ 
:PROPERTIES:
:TITID: QTWTIT17062
:PERSID: QTWAUT2228
:END:

門下。惟彼邠郇。連城咸鎬。雜華夏羌渾之俗。有公劉后稷之風。地控三州。境延千里。撫茲疲俗。允屬名臣。某官磊落喬松。晶明片玉。以雍睦作理家之本。用詩書為干祿之基。信厚難窺。端莊不倚。動皆顧行。王遠每恥於妄言。志切導人。季路罕聞於宿諾。明鏡利劍。高謝塵埃。止水秋山。居為圭表。自拔於侯府。選在明庭。心惟業官。舉不避事。廣明中。¶ 

<pb:NFKB_QTW_p0841-02a>

盜侵關輔。兵滿京師。恭惟先皇帝遠幸右蜀。爾則佐彼上相。首誅助桀之人。贊我元勳。大挫吠堯之黨。爾後一麾出牧。雙節升壇。安人得賢太守之風。訓兵盡真將軍之令。龔黃並駕。管樂齊肩。謺是功庸。宜臻顯貴。睠乃巨屏。素號名藩。爰自前朝。必求名帥。郭子儀以山河之誓。戡定多難。白敏中用廊廟之尊。經營薄伐。近則薦其喪亂。方苦流亡。將欲戢彼干戈。保其生聚。朕意念人。惟爾所宜。靜以撫封。儉而植己。弔彼凋殘之後。宏其惠愛之誠。副我殷憂。佇爾蘇息。大司空貴秩。左光祿崇階。亦遣進封。皆勸為理。苟孤委任。其如法何。¶ 

** 授孫偓判戶部制¶ 
:PROPERTIES:
:TITID: QTWTIT17063
:PERSID: QTWAUT2228
:END:

門下。在天成象。拱帝座者三台。在地稱崇。鎮方隅者五岳。我有賢輔。立乎大朝。叶三台照耀之功。契五岳匡扶之力。既凝庶績。宜峻徽章。正議大夫守中書侍郎同中書門下平章事上柱國賜紫金魚袋孫偓。壁立孤峯。渭清一派。早以閨門之行。聞於鄉里之間。張融高文。聚為玉海。孫綽麗賦。擲作金聲。頗喧驚座之詞華。遂整沖天之羽翰。鵬張上國。顏淵首冠於諸科。弓招小山。穆生道優於置醴。厥後簪¶ 
<pb:NFKB_QTW_p0841-03a>
御史筆。講博士書。從容累踐於南宮。諫諍俄升於左闥。蘭香見忌。玉冷多猜。比騷人湘浦之行。繼賈誼長沙之役。朕自知直道。召歸掖垣。每於敷陳。必盡肺腑。因朱雲折檻之對。識張華王佐之才。斷自中宸。爰立作相。彌縫不倦。匡益居先。操心願革於澆浮。進善必先於行賞。搜抉沈滯。拔用隱淪。致我時風。自爾而厚。張說當元宗之代。初啟集賢。竇參居德宗之朝。別分戶部。一則寵九流之墳典。一則萃四海之賦輿。式仗英規。遂兼茲領。高建楚子之爵。貴升鄭眾之階。勉殄寇讎。以復朝社。可銀青光祿大夫依前中書侍郎同中書門下平章事充集賢殿大學士兼判戶部事。仍封安樂縣開國子。食邑五百戶。餘如故。¶ 

** 東觀奏記序¶ 
:PROPERTIES:
:TITID: QTWTIT17064
:PERSID: QTWAUT2228
:END:

聖文睿德光武宏孝皇帝自壽邸即位二年。監修國史丞相晉國公杜讓能以宣宗懿宗三朝實錄未修。歲月漸遠。慮聖績湮墜。乃奏上選中朝鴻儒碩學之士十五人。分修三聖實錄。以吏部侍郎柳玭右補闕裴廷裕左拾遺孫泰駕部員外郎李允太常博士鄭光庭專修宣宗實錄。廷裕奉詔之日。惕不敢息。思摭實無隱。以成一朝之書。踰歲。修¶ 
<pb:NFKB_QTW_p0841-04a>
例竟未立。國朝故事。以左右史修起居注。逐季送史館。史館別設修撰官。起居注外。又置日歷。至修實錄之日。取信於日歷起居注。參而成之。伏自宣宗皇帝宮車宴駕。垂四十載。中原大亂。日歷與起居注。不存一字。致儒學之士。閣筆未就。非曠職官。無憑起凡例也。廷裕自為兒時。已多記憶。謹采宣宗朝耳目聞覩。撰成三卷。非編年之史。未敢聞於縣官。且奏記於監國史晉國公。藏之於閣。以備討論。¶ 

** 大唐故內樞密使特進左領軍衛上將軍知內侍省事上柱國濮陽郡開國侯食邑一千戶食實封一百戶吳公墓誌銘(并序)¶ 

:PROPERTIES:
:TITID: QTWTIT17065
:PERSID: QTWAUT2228
:END:

昔周文王以聖德受命。太伯以至仁讓王。錫封於吳。因國為氏。公諱承泌。字希白。即裔孫也。曾祖士偘。贈金紫光祿大夫內給事。祖德鄘。贈特進右領軍上將軍。宣宗之朝。渥恩特異。出則綰兵符而臨巨鎮。入則司劇務以闡皇猷。懿宗皇帝將奉丕圖。公時為弓箭庫使。送往事居之際。顯著忠規。綴衣壓紐之時。皆參密議。父全紹。贈朝散大夫內侍省內侍。公則長子也。(闕四字)王夷甫本天仙中人。雅度清標。嵇叔夜真風塵外物。趨庭之歲。穎悟過人。五始窮經。元凱¶ 
<pb:NFKB_QTW_p0841-05a>
(闕一字)成於傳癖。三冬足用。慰祖乃號於書淫。百氏九流。無不該博。而又昇高作賦。納賈馬之降旗。遇景裁詩。破曹劉之堅壘。韜光未仕。藉甚高名。學書王右軍。妙傳其法。受琴甘處士。(闕一字)奪其師。韓開府精擇賓僚。首行羔雁。庾元規之招殷浩。謝鎮西之辟袁宏。千載論交。一時歸美。尋以(闕二字)昇之班行。乾符末。先皇帝以郇瑕之封。筦榷遺利。命公以本官充解縣(闕一字)監催勘副使。明如夏日。洞察秋毫。每辭种暠之金。常遠劉輿之膩。潔白無玷。課最有聞。搜考勾(闕一字)盡(闕一字)黠吏青蚨赤仄。充於水衡。以功賜緋魚袋。充解縣催勘使。尋屬關河失守。盜賊驚奔。銅駝既臥之九衢。金根去狩於三蜀。公則以榷利錢寄河中府。單車往河北。傳檄諸道。言天子蒙塵之辱。責官司奔問之儀。召彼革車。期復上國。遂與易定節度使王處存同領甲兵二萬。屯東渭橋。公奔赴行朝。面奏本末。先帝感其忠果。錫以金章。依前充解縣榷稅使。會蒲帥王榮盡占鹽租。請贍軍伍。公復歸朝闕。後改充南詔禮儀副使。中輟不行。中和三年充許蔡通和慰諭使。下齊之辯素優。方期集事。吠堯之犬正眾。不克前征。朝廷罪之。奪我金紫。先帝幸寶雞之歲。搜訪才¶ 
<pb:NFKB_QTW_p0841-06a>
能。召公充西院承旨。卻復章綬。尋以疑蛇未辨。鬬蟻方喧。遂辭清切之班。去樂林園之趣。馬相如彈琴之地。揚執㦸草元之亭。自有高情。寧拘美爵。帝重違其請。便充西川宣諭使。不到闕者數載。聖上虔承大寶。振起頹綱。歷訪舊臣。以裨至理。尋加內侍伯。判內侍省內給事。綜領省務。領袖廷臣。張華則該博舊章。黃瓊則練達故事。加內侍。充學士使。嚴徐論思之地。枚馬視草之司。公以精識通才。光膺是選。絲綸夜出。得以講陳。鴛鷺會同。靡不宴洽。改宣徽北院司守右監門衛將軍濮陽郡開國伯。食邑七百戶。公酷好(闕一字)門。誓不茹羶飲酒宥密之地。非所願也。懇讓者再三。上許不奪素志。方拜恩焉。景福二年改內樞密使。加特進左領軍衛上將軍知內侍省事濮陽開國侯。食邑一千戶。食實封一百戶。公素懷遠畧。常切致君。大用之辰。納忠不一。其他柅制萬務。條緝百司。(闕一字)在簡書。不可備載。乾寧二年春正月二十日。薨於渥水。年四十五。(闕)稟君命也。冬十月一日。上御札示中書門下。許公昭雪。十一月二十日。葬於京兆府萬年縣滻川鄉北姚村。禮也。長男修(闕一字)次男修睦。皆南遷未復。小男修禮。葬有日。公之季知象猶子¶ 
<pb:NFKB_QTW_p0841-07a>
恕已。以書寓門僧。請銘於裴廷裕。時為天子詞詔之臣。不得辭。乃序而銘曰。¶ 

泗磬豐鐘。其聲不㣥。鸞翎鳳翼。其(闕三字)公之苦學。公之好文。果於盛日。匡我明君。一言(闕二字)百歲(闕二字)聖道(闕二字)宏恩曲宣。以是忠骨。藏之下泉。祐我國家。億萬斯年。¶ 

* 朱珍¶ 
:PROPERTIES:
:PERSID: QTWAUT2229
:END:

珍。徐州豐縣雍鳳里人。梁祖起兵。以中涓從。尋署宣武右職。光啟元年署諸軍都指揮使。累立戰功。後與李唐賓不協。手斬之。梁祖怒其專殺。遂誅之。¶ 

** 加忠懿王天下兵馬都元帥勅¶ 
:PROPERTIES:
:TITID: QTWTIT17066
:PERSID: QTWAUT2229
:END:

勅曰。古之王者。啟邦經野。分職設官。疇建殊庸。懋昭大德。或頒之弓矢。或錫之土田。我有重臣。世膺王爵。雖任一方之帥。未超極品之榮。漢法非劉不王。唐制元帥為重。實惟大任。寧授匪人。用錫名藩。永扶昌運。咨爾匡聖廣運同德保定功臣上柱國吳越國王錢俶。乾坤間氣。海嶽孕靈。為民物之綱維。實朝廷之藩翰。承家保國。奕世美堂構之賢。治亂持危。四方推英豪之主。梯航時登乎丹陛。兵革靡及乎蒼生。才足以為主而庇民。德足以移風而易俗。肆歸建¶ 
<pb:NFKB_QTW_p0841-08a>
極。不替忱誠。有齊桓尊周之心。而忠義或逾乎齊。有晉悼駕鄭之畧。而功名不忝於晉。建之都督。則百辟允諧。使之元戎。則三軍從命。表海受一方之寄。真王啟萬戶之封。匪爾令名。曷兼眾職。爾其不墜善始。永圖令終。承我徽言。毋忝厥位。可特授天下兵馬都元帥。增食邑二千戶。實封五百戶。賜推誠保德安邦致治忠正功臣。餘如故。¶ 

* 于兢¶ 
:PROPERTIES:
:PERSID: QTWAUT2230
:END:

兢。梁開平二年以吏部侍郎加中書侍郎平章事。¶ 

** 瑯琊忠懿王德政碑¶ 
:PROPERTIES:
:TITID: QTWTIT17067
:PERSID: QTWAUT2230
:END:

粵自範金合土之制。雲師火紀之名。禹別九州。堯咨四岳。莫不簡求良輔。宏濟兆人。彰克勤克儉之能。垂可久可大之業。嗣太叔寬猛之政。循仲尼富庶之言。既茂勳勞。宜標篆刻。公名審知。姓王氏。瑯琊人也。其胙土命氏。疏源演派。代濟其美。史不絕書。後以太祖就祿光州。因家於是郡焉。曾祖友。贈光祿卿。王父蘊玉。贈祕書少監。父恁。贈光州刺史。繼贈太尉。公即太尉之季子也。初公兄潮。志尚謙恭。譽藹鄉曲。善於和眾。士多歸之。福建節度使陳巖。既嚮其名。又以所屬泉州求牧。乃遣禮而請之。及到任。頗著家聲。後¶ 
<pb:NFKB_QTW_p0841-09a>
巖在軍病甚。不能視事。軍士等懼無統馭。皆願有所依從。泉牧遂以郡委於仲弟審邽。而與公偕赴。至則積惡者屏去。為善者獲安。因詔授節度使。累加檢校右僕射。於是剗其訛弊。整其章條。三軍無譁。萬姓有奉。乾寧三年。僕射遘疾。且付公以戎旅。仍具表奏。尋加刑部尚書威武軍畱後。俄授金紫光祿大夫右僕射本軍節度使。公器局端雅。識理融明。稟崧嶠之真精。得圮橋之妙畧。及膺帝命。寵陟齊壇。細柳連營。旌旗動色。蒲盧莅政。草樹逢春。一年而足食足兵。再歲而知禮知義。方隅之內。仰止攸同。曩以運屬艱虞。人罹昏墊。農夫釋耒。工女下機。公既統藩垣。勵精為理。強者抑而弱者扶。老者安而少者懷。使之以時。齊之以禮。故得污萊盡闢。雞犬相聞。時和年豐。家給人足。版圖既倍。井賦孔殷。處以由庚。取之盍徹。夫述職之道。底貢為先。九邱爰序於厥包。五霸是徵於縮酒。雖甸服之近。江漢之中。或遇阻艱。亦絕輸賦。惟公益堅尊奬。慎守規程。松栢後凋。風雲如晦。地征旁午。天庫充盈。共仰勤劬。咸知匡戴。嘗以學校之設。是為教化之原。乃令誘掖童蒙。興行敬讓。幼已佩於師訓。長皆置於國庠。俊造相望。廉秀特盛。閩川以南。¶ 

<pb:NFKB_QTW_p0841-10a>

地雖設險。人尚爭雄。或因饑饉薦臻。或以刻剝為苦。萑苻易聚。巢穴難探。公感之以恩。綏之以德。且曰吏實為虐。爾復何辜。示以寬仁。俾之柔服。遂使數十年之氛祲。遽致廓清。一千里之封疆。旋觀昭泰。張綱以單車入壘。虞詡用絳縷擒姦。以古況今。彼猶懷愧。爰自天寶艱難之後。經費日繁。聚斂之臣。名額茲廣。即山鳩利。任土庀材。峻設防隄。頗聞賙贍。洎經烽燧。仍患崎嶇。三司之職務空存。四海之輪蹄鮮至。公桉其程課。命以權衡。盡叶舊規。猶彰宏業。而又奉大雄之教。崇上善之因。象法重興。導師如在。虹梁雕栱。重新忉利之宮。鈿軸牙籤。更演毗尼之象。而又盛興寶墖。爭捨淨財。日麗飛甍。霞攢彩檻。顏豔(疑)迴向。遠邇歸依。用俾㣥緣。皆同妙果。佛齊諸國。雖同照臨。靡襲冠裳。舟車罕通。琛賮罔至。亦踰滄海。來集鴻臚。此乃公示以中孚。致其內附。宛土龍媒。寧獨稱於往史。條支雀卵。諒可繼以前聞。自燎熾西秦。煙飛東觀。魯壁之遺編莫採。周陵之墜簡寧存。亟命訪尋。精於繕寫。遠貢劉歆之閣。不假陳農之求。次第籤題。森羅卷軸。夫四隣共守。蓋當偃革之期。七德方修。必假禦衝之備。是以恢張制度。固護基局。程功而莫匪子¶ 
<pb:NFKB_QTW_p0841-11a>
來。作事而適當農隙。立崇墉之百雉。表巨屏於一方。巖邑湯池。曾何足數。折筋縈帶。固不可憑。未若暫勞。致茲永逸。兵戈洊起。帑庾多虛。凡列土疆。悉重征稅。商旅以之而壅滯。工賈以之而殫貧。公則盡去煩苛。縱其交易。關譏[:#AS-9761:⿰⿸厂墨⻏]市。匪絕往來。衡麓舟鮫。皆除守禦。故得填郊溢郭。擊轂摩肩。竟敦廉讓之風。驟睹樂康之俗。閩越之境。江海通津。帆檣蕩漾以隨波。篙檝崩騰而激水。途經巨浸。山號黃崎。怪石驚濤。覆舟害物。公乃具馨香黍稷。薦祀神祇。有感必通。其應如響。祭罷一夕。雷震暴雨。若有冥助。達旦則移其堅險。別注平流。雖畫鷁爭馳。而長鯨弭浪。遠近聞而異之。優詔奬飾。乃以公之德化所及。賜名其水為甘棠港。神曰顯靈侯。與夫召神人以鞭石。驅力士以鑿山。不同年而語矣。於戲。辨真金於大冶。認勁草於疾風。不有良臣。誰康澤國。尋就加平章事。檢校右僕射如故。腰懸相印。手握兵符。益壯軍聲。彌新殊渥。又改光祿大夫檢校司空轉特進檢校司徒。然而物議輿詞。功厚賞薄。以為爵祿。未稱疇庸。於是異姓分封。仍加井邑。轉檢校太保瑯琊王。食邑四千戶。食實封一百戶。公之仲兄審邽。自守泉郡。一紀於茲。黠馬皆調。¶ 

<pb:NFKB_QTW_p0841-12a>

疲人盡泰。公性惟雍睦。氣稟中和。韻契塤箎。政侔魯衛。可謂高明輝映。超絕一時者也。公以天下兵馬元帥太尉中書令梁王勳格穹昊。德服華夷。奉大國之歡盟。為列藩之表率。令節度都押衙程贇及軍州將吏耆老等。久懷化育。願紀功庸。列狀上聞。請議刊勒。元帥梁王以公如河誓著。匪石情堅。累貢表章。顯陳保證。朝廷冀宏誘勸。特示襃揚。將建龜趺。合徵鴻藻。兢謬居清列。曾乏雄文。頃歲嘗詠皇華。往宣宸旨。已於視聽。親飫徽猷。今之執簡濡毫。得以研精覃思。備陳懿績。實無愧詞。乃作銘曰。¶ 

日月麗天。舟檝濟川。內外克乂。股肱惟賢。淮水長清。緱嶺方寧。慶隨祚遠。材為時生。伯氏雄特。泉人仰德。求瘼斯勤。頒條有則。冠車被疾。付以師律。政教翕張。士庶寧謐。懿彼閩越。帥實英傑。地列周封。心馳魏闕。聖澤汪洋。元戎啟行。有典有則。為龍為光。高懸秦鏡。理道自靜。比屋懷仁。連營稟令。航海梯山。貢奉循環。務其輸季。毌憚險艱。周征之術。公田什一。約以有程。守而勿失。輕徭薄賦。謳歌載路。高掩龔黃。遐追召杜。鄉校皆遊。童蒙來求。雅道靡靡。儒風優優。惟虺吹毒。久依山谷。罔恣陸梁。竟忻柔服。法宮梵宇。勝因¶ 
<pb:NFKB_QTW_p0841-13a>
所主。崇構斯精。福慶攸聚。佛齊諸國。綏之以德。架浪自東。驟山拱北。墜簡遺編。繕寫精研。麟臺矗爾。虎觀森然。畚鍤其勤。雉堞連雲。永制爾敵。用壯我軍。關譏不稅。水陸無滯。遐邇懷來。商旅相繼。黃崎之勞。神改驚濤。役靈祇力。保千萬艘。劉驥荀龍。塤箎雍雍。維邦維翰。以侯以公。元帥梁王。虎步龍驤。挺彼七德。削平四方。公能事大。推心斯在。風雨無渝。歲寒不改。殊勳茂績。盡瘁宣力。國之丹青。邦之柱石。位冠台鼎。任隆兵柄。重以徽章。寵分異姓。優詔銘功。萬古英風。貞珉是勒。垂之無窮。¶ 

** 大周相州安陽靈泉寺故寺主大德智(闕一字)師像墖銘(并序)¶ 

:PROPERTIES:
:TITID: QTWTIT17068
:PERSID: QTWAUT2230
:END:

法師諱朗。字(闕一字)智。俗姓王氏。其先周靈王子(闕四字)鄴城生也(闕一字)祖惟禰芬馥旃禪師生(闕一字)神(闕三字)塵濁年七歲投大慈寺。主大德起法師(闕三字)誦維經(闕三字)至年十二屬大唐太宗(闕一字)武聖皇帝廣闢度門。(闕)蒙(闕四字)弱冠(闕三字)支依本寺曇源律師習毗(闕一字)業業(闕一字)之後又(闕一字)慈潤寺主大德智神論師學(闕二字)雲(闕一字)復進學(闕一字)摩金剛般若并中觀等三經二論(闕二字)源流(闕二字)激揚或研¶ 
<pb:NFKB_QTW_p0841-14a>
精默識。加以純之(闕一字)一分(闕一字)溫於(闕一字)易焰元文方同三絕老莊素問博泛㣥(闕一字)持金剛般若及尊勝咒等各二萬遍。文梵音轉(闕一字)首出緇(闕一字)春秋六十有八夏踰卌(闕二字)訖於(闕一字)安二年六月五日蛻遷識蓋(闕一字)大(闕一字)云逝孰不悲傷。門徒大雲寺僧元果靈泉寺僧元晤元暉等。攀慕慈誨。思報莫由。遂於州西南六十餘里本寺(闕一字)懸壁山之陽。起墖供養。粵以三年十月廿五日(闕二字)永畢墖內便造以彌勒像一鋪。圖形奉侍(闕二字)事(闕三字)以跡宣敬託彫刊。乃為銘曰。¶ 

子晉之後。命氏為王。風流遠派。爰宅真章。父功祖德。令聞令望。降生才子。玉質金相。而樹來白。而花繡黃。稻(闕一字)夙被。檀(闕一字)早芳。經泉折玉。戒海浮香。迦旃妙教。羅革鳴莊。嚴壇(闕一字)頂。捨筏金剛。[:#AS-FBED:●]講[:#AS-FBED:●]誦。無怠無荒。積誠(闕三字)心自彊。中宗懸解。外法通方。歌唄特妙。唱導尤長。以(闕三字)南北宏揚。胚胎有裕。利樂無(闕一字)鞅(闕一字)早(闕一字)輪脫輻消殿推(闕一字)粵有子尚(闕一字)師剛披山建(闕一字)剖石開堂。敬(闕一字)來聖。勒廟[:#AS-FBED:●]傍。身命有(闕一字)供侍無忘。安厝既畢。銘頌攸彰。裨同遵於大道。庶共(闕三字)常。¶ 

<pb:NFKB_QTW_p0841-15a>

** 大唐故處士張君墓誌銘¶ 
:PROPERTIES:
:TITID: QTWTIT17069
:PERSID: QTWAUT2230
:END:

君諱興。字文起。南陽西鄂人也。漢太史衡之冑。昔靈表西豐。畱侯建帷幄之策。星移東井。常山興締搆之功。或師範萬乘。照彰圖籍。光臨千里。煥炳縑緗。異動三台。識司空之忠烈。吟謠兩穗。表太守之仁明。奕葉簪裾。蟬聯珪組。規矩重謺。代有人焉。緬究遺編。可畧而言矣。曾祖瓘。魏冀州信都縣令。絃歌不奏。美化洽於一同。鳴琴詎張。仁風清於百里。祖虔。周太僕寺主簿。才能幹濟。智畧強明。尋見辟除。轉授瀛州河間縣令。父才。隋揚州江都縣丞。輔弼風規。俗流清化。贊導名教。邑致歌謠。君系高華。等琨珸之良劍。箕裘纂組。若青邱之祥鸞。義烈因心。未資於典籍。忠良天縱。不假於規模。崇有道之林宗。慕無移之(闕二字)道契虛元。性符高尚。縱寂寥而賞趣。特澹泊而怡神。志道研精。非由鼎食。窮微盡要。詎徇輕肥。得性琴書。吟嘯煙霞之表。時談物義。進退木鴈之間。妙榮期。高符黃綺。時遊三徑。乍撫一絃。以道義而為尊。輕蟬冕而非貴。探賾幽隱。迥邁莊惠之機。致遠鉤深。遙鉗黃老之趣。想秦晉之有近。見潘楊之代親。遂婚於辰州辰溪縣令漢陽趙徽之女。幽閒婉嬺。中饋聿¶ 
<pb:NFKB_QTW_p0841-16a>
修。懿淑溫和。母儀庭宇。君纂業成勞。遇揚雄之痼疾。淫書作瘵。遭皇甫之沉疴。氣擁膏肓。疾纒腠理。屬華佗而不瘉。見扁鵲而無瘳。以貞觀廿二年七月廿二日。歹[:#AS-FBED:●]卒於私第。春秋六十有二。夫人趙氏。歹[:#AS-FBED:●]卒於永徽四年。春秋六十。粵以龍朔元年歲次辛酉十月癸亥朔廿三日乙酉。合葬於故鄴城西。禮也。面平原。背漳浦。左帶蕪城。右連林麓。刊茲元石。紀以清徽。勒彼鴻名。光斯泉戶。庶使青山為礪。表盛德而彌芳。碧海成田。闡家聲而不泯。嗚呼哀哉。乃為銘曰。¶ 

規矩重謺。珪璋代映。三台表異。兩歧興詠。人倫楷模。搢紳龜鏡。百代逾芳。千齡彌競。道合幽元。性符林壑。迹齒滄波。名流臺閣。貴不充詘。賤不隕穫。思巧雕龍。光逾刻鸖。有謂升堂。相期入室。帷簿猶空。繁華未實。儵忽不幸。咄嗟已失。一棺猶閉。萬事長畢。苕蕘壟首。山[:#AS-FBED:●]麗崺山足。露銷草翠。風飛樹綠。元門一掩。寒燈無旭。私壤式題。貞芳載燭。¶ 

* 鄭準¶ 
:PROPERTIES:
:PERSID: QTWAUT2231
:END:

準字不欺。乾寧中舉進士。荊南節度使成汭辟為推官。後為汭所殺。¶ 

** 為荊南節度使成汭乞歸本姓表¶ 
:PROPERTIES:
:TITID: QTWTIT17070
:PERSID: QTWAUT2231
:END:

<pb:NFKB_QTW_p0841-17a>

臣門非冠葢。家本軍戎。親朋之內盱睢。為人報怨。昆弟之間點染。無處求生。背故國以狐疑。望隣封而鼠竄。名非霸越。乘舟難效於陶朱。志切投秦。出境遂稱於張祿。又云成為本姓。郭乃冒稱。本避犯禁之辜。敢歸司寇。別族受封之典。誠愧諸侯。伏乞聖慈。許歸本姓。¶ 

* 姚洎¶ 
:PROPERTIES:
:PERSID: QTWAUT2232
:END:

洎。梁開平元年以翰林學士擢兵部尚書。知貢舉。二年以兵部侍郎兼鹵簿使。¶ 

** 請令公卿子弟准赴貢舉奏¶ 
:PROPERTIES:
:TITID: QTWTIT17071
:PERSID: QTWAUT2232
:END:

近代設詞科。選冑子。蓋所以綱維名教。崇樹邦本者也。曩時進士。不下千人。嶺徼海隅。偃風嚮化。近歲觀光之士。人數不多。加以在位臣僚。罕有子弟。就其寡少。復避嫌疑。實恐因循。漸為廢墜。今在朝公卿親屬。將相子孫。有文行可取者。請許所在州府薦送。以廣毓才之義。¶ 

* 李珽¶ 
:PROPERTIES:
:PERSID: QTWAUT2233
:END:

珽字公度。隴西燉煌人。僖宗朝舉進士。累拜左補闕。梁祖即位。為左諫議大夫兼宣徽副使。友珪之亂。除右散騎常侍充侍講學士。內討之日。為亂兵所傷卒。¶ 

<pb:NFKB_QTW_p0841-18a>

** 對祭侯判¶ 
:PROPERTIES:
:TITID: QTWTIT17072
:PERSID: QTWAUT2233
:END:

** 　得甲祭侯辭曰強飲食御史糾非息宴之禮不伏¶ 
:PROPERTIES:
:TITID: QTWTIT17072
:PERSID: QTWAUT2233
:END:

澤宮舊典。相圃遺法。實備多儀。亦彰異數。至若一日之澤。息物休農。四牡既朝。勞勤式宴。於是取像貍步。設廣庭之禮物。載張獸侯。量下綱於地武。射之義也。豈直主皮。神則憑焉。必俟工祝。羞酺醢之嘉薦。陳儆戒之順辭。或中鵠而升。則實爵以獻。終乃示其慈惠。庶將強其飲食。正依經理。寧畏簡書。爰詢柏署之言。未達梓人之職。甲之不伏。可謂守官。¶ 

