#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0301-22a> 
#+PROPERTY: JUAN 0302
欽定全唐文卷三百二¶ 

<pb:NFKB_QTW_p0302-01a>

* 施敬本¶ 
:PROPERTIES:
:PERSID: QTWAUT0544
:END:

敬本。潤州丹陽人。開元中為四門助教。以太常博士為集¶
賢院修撰。遷右補闕祕書郎。¶ 

** 唐昌公主婚禮當移別殿疏¶ 
:PROPERTIES:
:TITID: QTWTIT06636
:PERSID: QTWAUT0544
:END:

竊以紫宸殿者。漢之前殿。周之路寢。陛下所以負黼扆。正¶
黃屋。饗萬國。朝諸侯。人臣至敬之所。猶元極可見。不可得¶
而升也。昔周女出降於齊。而以魯侯為主。但有外館之法。¶
而無路寢之事。今欲紫宸殿會禮。即當人臣攝行。馬入於¶
<pb:NFKB_QTW_p0302-01b>
庭。醴升於牖。主人授几。逡巡紫座之間。賓使就筵。登降赤¶
墀之地。又據主人辭稱。吾子有事。至於寡人之室。言詞僭¶
越。事理乖張。既黷威靈。深虧典制。其問名納采等。並請權¶
於別所。¶ 

** 駮奏舊封禪禮八條¶ 
:PROPERTIES:
:TITID: QTWTIT06637
:PERSID: QTWAUT0544
:END:

舊禮。侍中跪取匜沃盥。非禮也。夫盥手洗爵。人君將致潔¶
而尊神。故使小臣為之。今侍中大臣也。而盥沃於人君。太¶
祝小臣也。反詔祝於天神。是接天神以小臣。奉人君以大¶
臣。故為非禮。按周禮大宗伯曰。鬱人下士二人贊祼事。則¶ 
<pb:NFKB_QTW_p0302-02a>
沃盥此其職也。漢承秦制。無鬱人之職。故使近臣為之。魏¶
晉至今。因而不改。然則漢禮侍中行之。則可矣。今以侍中¶
為之。則非也。漢侍中。其始也微。高帝時籍孺為之。惠帝時¶
閎孺為之。留侯子辟彊年十五為之。至後漢。樓望以議郎¶
拜侍中。邵闔自侍中遷步兵校尉。其秩千石。少府卿之官¶
屬也。少府卿秩中二千石。丞秩千石。侍中與少府丞班同。¶
魏代蘇則為之。舊侍中親省起居。故謂之執獸子。吉茂見¶
則嘲之曰。仕進不止執獸子。是言其為褻臣也。今侍中名¶
則古官。人非昔任。掌同燮理。寄重鹽梅。非復漢魏執獸子¶
<pb:NFKB_QTW_p0302-02b>
之班。異乎周禮鬱人之職。行舟不息。墜劍方遙。驗刻而求。¶
可謂謬矣。夫祝以傳命。通主人之意。以薦於神明。非賤職¶
也。故兩君相見。則卿為上儐。況天人之祭。其肅恭之禮。以¶
兩君為喻。不亦大乎。今太祝下士也。非所以重命而尊神¶
之義也。然則周漢太祝是禮矣。何者。按周禮大宗伯曰。太¶
祝下大夫二人。上士四人。掌六祝之辭。大宗伯為上卿。今¶
禮部尚書太常卿比也。小宗伯中大夫。今侍郎少卿比也。¶
太祝下大夫。今郎中太常丞比也。上士四人。今員外郎太¶
常博士比也。故可以處天人之際。致尊極之辭矣。又漢太¶ 
<pb:NFKB_QTW_p0302-03a>
祝令秩六百石。與太常博士同班。梁太祝令與南臺御史¶
同班。今太祝下士之卑。而居古下大夫之職。斯又刻舟之¶
論。不異於前矣。又舊禮。謁者引太尉升壇亞獻。非禮也。謁¶
者已賤。升壇已重。是微者用之於古。而大體實變之於今¶
也。按漢官儀。尚書御史臺官屬有謁者僕射一人。秩六百¶
石。銅印青綬。謁者三十五人。以郎中滿歲稱給事。未滿歲¶
稱權謁者。又按漢書百官公卿表。光祿勳官屬有郎中員¶
外。秩比二千石。有謁者掌賓讚受事員七十人。秩比六百¶
石。古之謁者秩異等。今謁者班微。以之從事。可謂疎矣。又¶
<pb:NFKB_QTW_p0302-03b>
舊禮。尚書令奉玉牒。今無其官。請以中書令從事。按漢武¶
帝時。張安世為尚書令。遊宴後宮。以宦者一人出入帝命。¶
改為中書謁者令。至成帝罷宦者。用士人。魏黃初改祕書。¶
置中書監。令舊尚書并掌制誥。既置中書官。而制誥樞密¶
皆掌焉。則自魏以來。中書是漢朝尚書之職。今尚書令玉¶
牒是用漢禮。其官既闕。故可以中書令主之。¶ 

* 韋述¶ 
:PROPERTIES:
:PERSID: QTWAUT0545
:END:

述。京兆萬年人。舉進士。天寶初歷左右庶子。加銀青光祿¶
大夫。遷工部侍郎。封方城縣侯。居史職二十年。祿山之亂。¶ 

<pb:NFKB_QTW_p0302-04a>

抱國史藏於南山。後陷賊。逼授偽官。至德二載。三司議罪。¶
流渝州。為刺史辥舒困辱。不食而卒。廣德二年。其甥蕭直¶
上疏理述。於蒼黃之際。能存國史。以功補過。合霑恩宥。乃¶
贈右散騎常侍。¶ 

** 請優卹蘇頲疏¶ 
:PROPERTIES:
:TITID: QTWTIT06638
:PERSID: QTWAUT0545
:END:

臣伏見貞觀永徽之時。每有公卿大臣薨卒。皆輟朝舉哀。¶
所以成終始之恩。厚君臣之義。上有旌賢錄舊之德。下有¶
生榮死哀之美。列於史冊。以示將來。昔智悼子卒。平公宴¶
<pb:NFKB_QTW_p0302-04b>
樂。杜蒯一言。方始感悟。春秋載其盛烈。禮經以為美譚。今¶
古舊事。昭然可覩。臣伏見故禮部尚書蘇頲。累葉輔弻。代¶
傳忠清。頲又伏事軒陛二十餘載。入參謀猷。出總藩牧。誠¶
績斯著。操履無虧。天不憗遺。奄違聖代。伏願陛下思帷葢¶
之舊。念股肱之親。修先朝之盛典。鑒晉平之遠跡。為之輟¶
朝舉哀。以明同體之義。使歿者荷德於泉壤。存者盡節於¶
周行。凡百卿士。孰不幸甚。臣官忝記事。君舉必書。敢申舊¶
典。上黷宸扆。希降恩貸。俯垂詳擇。¶ 

** 宗廟加籩豆議¶ 
:PROPERTIES:
:TITID: QTWTIT06639
:PERSID: QTWAUT0545
:END:

謹按禮祭統曰。凡天之所生。地之所長。苟可薦者。莫不咸¶ 
<pb:NFKB_QTW_p0302-05a>
在。水草陸醢。三牲八簋。昆蟲之異。草木之實。陰陽之物。皆¶
備薦矣。聖人知孝子之情深。而物類之無限。故為之節制。¶
使祭有常禮。物有其品。器有其數。上自天子。下至公卿。貴¶
賤差降。無相踰越。百代常行。無易之道也。又按周禮。膳夫¶
掌王之食飲膳羞。食用六穀。膳用六牲。飲用六清。羞用百¶
有二十品。珍用八物。醬用百有二十甕。則與祭祀之物。豐¶
省本殊。左傳曰。饗以訓恭儉。宴以示慈惠。恭儉以行禮。慈¶
惠以布政。又曰。饗有體薦。宴有折俎。杜元凱曰。饗有體薦。¶
爵盈而不飲。豆乾而不食。宴則相與食之。饗之與宴。猶且¶
<pb:NFKB_QTW_p0302-05b>
異文。祭奠所陳。固不同矣。又按周禮。籩人豆人。各掌四籩¶
四豆之實。供祭祀與賓客。所用各殊。據此數文。祭奠不同¶
嘗時。其來久矣。且人之嗜好。本無憑準。宴私之饌。與時遷¶
移。故聖人一切。同歸於古。雖平生所嗜。非禮亦不薦也。平¶
生所惡。是禮則不去也。楚語曰。屈到嗜芰。有疾。召宗老而¶
囑曰。祭必以芰。及祥。宗老將薦芰。屈建命去之。曰。祭典有¶
之。國君有牛享。大夫有羊饋。士有豚犬之奠。庶人有魚炙¶
之薦。籩豆脯醢。則上下安之。不羞珍異。不陳庶侈。不以私¶
欲干國之典。遂不用。此則禮外之食。前賢不敢薦也。今欲¶ 
<pb:NFKB_QTW_p0302-06a>
取甘旨之物。肥濃之味。隨所有者。皆充祭用。苟踰舊制。其¶
何限焉。雖籩豆有加。豈能備也。傳曰。太羹不致。粢食不鑿。¶
昭其儉也。書曰。黍稷非馨。明德惟馨。事神在於虔誠。不求¶
厭飫。三年而禘。不欲黷也。三獻而終。禮有成也。風有采蘋¶
采蘩。雅有行葦泂酌。守以忠信。神其捨諸。若以今之珍饌。¶
平生所習。求神無方。何必師古。簠簋可去。而盤盂杯案當¶
在御矣。韶頀可息。而箜篌笙笛當在奏矣。凡斯之流。皆非¶
正物。或興於近代。或出於蕃夷。入耳之娛。本無則象。用之¶
宗廟。後嗣何觀。欲為永式。恐未可也。且自漢已降。諸陵皆¶
<pb:NFKB_QTW_p0302-06b>
有寢宮。歲時朔望。薦以常饌。此既常行。亦足盡至孝之情¶
矣。宗廟正禮。宜依典故。率情變革。人情所難。又按舊制。一¶
升曰爵。五升為散。禮器稱宗廟之祭。貴者獻以爵。賤者獻¶
以散。此明貴小賤大。示之節儉。又按國語。觀射父曰。郊禘¶
不過繭栗。蒸嘗不過把握。夫神以精明臨人者也。所求備¶
物。不求豐大。苟失於禮。雖多何為。豈可捨先王之遺法。徇¶
一時之所尚。廢棄禮經。以從流俗。裂冠毀冕。將安用之。且¶
君子愛人以禮。不求苟合。況在宗廟。敢忘舊章。請依古制。¶
庶可經久。¶ 

<pb:NFKB_QTW_p0302-07a>

** 服制議¶ 
:PROPERTIES:
:TITID: QTWTIT06640
:PERSID: QTWAUT0545
:END:

天生萬物。惟人最取靈。所以尊尊親親。別生分類。存則盡¶
其愛敬。沒則盡其哀戚。緣情而制服。考事而立言。往聖討¶
論。亦已勤矣。上自高祖。下至元孫。以及其身。謂之九族。由¶
近而及遠。稱情而立文。差其輕重。遂為五服。雖則或以義¶
降。或以名加。教有所從。理不踰等。百王不易。三代可知。日¶
月同懸。咸所仰也。自微言既絕。大義復乖。雖文質有遷。而¶
必遵此制。謹按儀禮喪服傳曰。外親之服皆緦麻。鄭元謂¶
<pb:NFKB_QTW_p0302-07b>
外親異姓。正服不過緦麻。外祖父母小功五月。以尊加也。¶
從母小功五月。以名加也。舅甥外孫。中外昆弟。依本服緦¶
麻三月。若以匹敵。外祖則祖也。舅則伯叔父之別也。姨舅¶
伯叔。則父母之恩不殊。而獨殺於外氏。聖人之心。良有以¶
也。喪服傳曰。禽獸知母而不知父。野人曰。父母何算焉。都¶
邑之士。則知尊禰矣。大夫及學士。則知尊祖矣。諸侯及其¶
太祖。天子及其始祖。聖人究天道而厚於祖禰。繫姓族而¶
親其子孫。近則別其賢愚。遠則異於禽獸。由此言之。母黨¶
比於本族。不可同貫明矣。且家無二尊。喪無二斬。人之所¶
奉。不可貳也。特重於大宗者。降其小宗。為人後者。減其父¶
母¶ 
<pb:NFKB_QTW_p0302-08a>
之服。女子出嫁。殺其本家之喪。葢所存者遠。所抑者私也。¶
今若外祖及舅更加服一等。堂舅及姨列於服紀之內。則¶
中外之制。相去幾何。廢禮徇情。所務者末。古之制作者。知¶
人情之易搖。恐失禮之將漸。別有同異。輕重相懸。欲使後¶
來之人。永不相雜。微旨斯在。豈徒然哉。且五服有上殺之¶
義。必循源本。方及條流。伯叔父母本服大功九月。從父昆¶
弟亦大功九月。並以上出於祖。其服不得過於祖也。從祖¶
祖父母從祖父母從祖昆弟皆小功五月。以出於曾祖。服¶
不得過於曾祖也。族祖祖父母族祖父母族祖昆弟皆緦¶
<pb:NFKB_QTW_p0302-08b>
麻三月。以其出於高祖。其服不得過於高祖也。堂舅姨既¶
出於外曾祖。若為之制服。則外曾祖父母及外伯叔祖父¶
母亦宜制服矣。外祖加至大功九月。則外曾祖合至小功。¶
外高祖合至緦麻。若舉此而捨彼。事則不均。棄親而錄疎。¶
理則不順。推而廣之。是與本族無異矣。服皆有報。則堂外¶
甥外曾孫姪女之子皆須制服矣。聖人豈薄其骨肉。背其¶
恩愛。情之親者。服制乃輕。葢本於公者薄於私。存其大者¶
略其細。義有所斷。不得不然。苟可加也。亦可減也。往聖可¶
得而非。則禮經可得而隳矣。先王之制。謂之彞倫。奉以周¶ 
<pb:NFKB_QTW_p0302-09a>
旋。猶恐失墜。一紊其敘。庸可止乎。且舊章淪胥。為日已久¶
矣。所存者無幾。又欲棄之。雖曰未達。不知其可。請依儀禮¶
喪服為定。¶ 

** 對不以采蘋為節判¶ 
:PROPERTIES:
:TITID: QTWTIT06641
:PERSID: QTWAUT0545
:END:

** 　甲會射制氏不以采蘋為節所由加罪訴稱非三命以上¶ 
:PROPERTIES:
:TITID: QTWTIT06641
:PERSID: QTWAUT0545
:END:

射以習戰。樂本宣風。雖君子之所爭。乃先王之修訓。惟甲¶
幸逢光宅。早踐榮班。羔裘以朝。未登三命之秩。主皮為會。¶
咸茲五善之儀。興舞與同。必期多算。和容中質。不出於正。¶
節未及於采蘋。事有歸於制氏。欲加其罪。竊謂誣辭。且物¶
<pb:NFKB_QTW_p0302-09b>
有司存。孔門垂教。失官為慢。春秋所規。節以樂章。誠則大¶
夫之禮。非禮不動。實惟先聖之謩。師古未表其明。知禮反¶
招其咎。所由斯罰。有異繩愆。制氏有言。誠為舉枉。¶ 

** 對歸胙判¶ 
:PROPERTIES:
:TITID: QTWTIT06642
:PERSID: QTWAUT0545
:END:

** 　甲監享以胙歸父餕而祭¶ 
:PROPERTIES:
:TITID: QTWTIT06642
:PERSID: QTWAUT0545
:END:

郊廟烝嘗。春秋禴祀。執膰成禮。受胙為榮。甲位列周行。職¶
惟神監。舉信從政。須慎威儀。屬有事宗祊。無虧肅敬。鄒人¶
問禮。非惟黍稷之馨。祝史正詞。抑亦牲牷必備。既而三獻¶ 
<pb:NFKB_QTW_p0302-10a>
徹俎。肆夏尸還。天子多歡。始預受釐之福。先生有饌。遂欣¶
歸胙之榮。初則視膳在堂。終則降福於廟。雖必嘗君賜。頗¶
取則於前規。而不捨餕餘。誠有違於昔典。非復必齊之慎。¶
審乖如在之儀。何慢神之致尤。惟失禮而斯取。¶ 

** 答蕭十書¶ 
:PROPERTIES:
:TITID: QTWTIT06643
:PERSID: QTWAUT0545
:END:

述白。忽枉書問。詞高理博。尋翫反覆。罔知厭倦。述聞登太¶
山者。覩藂薄而迷其方面。涉瀛洲者。挹波濤而懵其淺深。¶
葢廣大則昧。然難為究。足下貫穿㣥言。靡不該覽。聞一以¶
知十。切問而近思。詞人之淵藪。僕誠不敏。何以當斯乎。足¶
<pb:NFKB_QTW_p0302-10b>
下無棄芻蕘。輕投瓊玖。講學先訓。足以起予。啟發微言。孰¶
不賈勇。謹當掃陋巷之庭宇。望君子之軒車。博約之道。以¶
俟會面。韋某頓首。¶ 

** 改諡侍中裴光庭忠獻論¶ 
:PROPERTIES:
:TITID: QTWTIT06644
:PERSID: QTWAUT0545
:END:

春秋之義。諸侯死王事。葬之加一等。葢嘉其有功也。而不¶
及其賞也。爰至漢魏。則禭之即受。寵被窀穸。唯德是裦。豈¶
虛受也。近代以來。寵贈無紀。或以職位崇顯。一切優錫。或¶
以子孫榮貴。恩例無加。賢愚虛實。為一貫矣。裴光庭以守¶
法之吏。驟登相位。踐我機衡。豈不多愧。贈以師範。何其濫¶ 
<pb:NFKB_QTW_p0302-11a>
歟。張燕公有扶翊之勳。居講諷之舊。秩躋九命。官歷二端。¶
議者猶謂贈之過當。況光庭去斯猶遠。何妄竊之甚哉。葢¶
名器假人。昔賢之所惋也。¶ 

** 敘書錄¶ 
:PROPERTIES:
:TITID: QTWTIT06645
:PERSID: QTWAUT0545
:END:

開元十六年五月。內出二王真跡。及張芝張旭等古跡。總¶
一百六十卷。付集賢院。令集字榻進。尋且依文榻兩本進¶
內。分賜諸王。後屬車駕入都。却進真本。竟不果進集字。太¶
宗貞觀中。搜訪王右軍等真跡。出御府金帛。重為購賞。由¶
是人間古本。紛然畢進。帝令魏少師虞永興褚河南等定¶
<pb:NFKB_QTW_p0302-11b>
其真偽。右軍之跡。凡得真行二百九十紙。裝為七十卷。草¶
書二千紙。裝為八十卷。小王及張芝等。亦足隨多少。勒為¶
卷帙。以貞觀字為印。印縫及卷之首尾。其草跡又令褚河¶
南真書小字帖紙影之。其古本亦有是梁隋官本者。梁則¶
滿騫徐僧權沈熾文朱異。隋則江總姚察等署記。太宗又¶
令魏褚等卷下更署名記。其後蘭亭一本。相傳云將入昭¶
陵元宮。長安神龍之際。太平安樂公主奏借出外。榻寫樂¶
毅論。因此遂失所在。開元五年。敕陸元悌魏哲劉懷信等¶
檢校。分一卷為兩卷。總現在有一百五十八卷。餘並墜失。¶ 

<pb:NFKB_QTW_p0302-12a>

元悌等又割去前代名賢押署之跡。惟以巳之名氏代焉。¶
上自書開元二字為印。以印記之。王右軍書凡一百三十¶
卷。小王二十八卷。張芝張旭書各一卷。右軍真行書惟有¶
黃庭告誓等四篇存焉。蕭令尋奏滑州人家藏右軍扇上¶
真書宣示及小王行書白騎遂等二卷。敕令滑州給驛齎¶
書本赴京。其書有貞觀舊褾織成。題字奏進。書本留內。賜¶
絹一百匹以遣之。竟亦不問得書所由。¶ 

** 贈東平郡太守章仇府君神道之碑¶ 
:PROPERTIES:
:TITID: QTWTIT06646
:PERSID: QTWAUT0545
:END:
¶
<pb:NFKB_QTW_p0302-12b>

嘗聞祀盛德者。必及百世。承大勳(闕十四字)錫允繁茂。在商則¶
為申為呂。在周則為齊為許。枝分派別。更盛迭貴。則太守¶
章仇府君是其後也。君諱元素。字元素。(闕十字)於紀裂繻去¶
國。筮仕於周。世守保章。因官為姓。秦項之際。有雍王章邯。¶
為漢(闕一字)併於(闕三字)位降處仇山。取因生之舊名。增卜居¶
之新號。章(闕四字)焉自是流離荒服。六百餘載。魏氏徙跡平¶
城。建都河洛。君之六代祖馥(闕一字)參(闕一字)督始歸中原。仕¶
至寧南大將軍徐[:#AS-8862:⿱亠兊]青齊相五州刺史。馥(闕二字)州任城郡¶
守挹鄒魯之舊風。慕洙泗之餘俗。遺命留葬。因而家焉。復¶
因武陽遠於(闕一字)部代為魯郡(闕二字)任城人也。大王父魏¶ 
<pb:NFKB_QTW_p0302-13a>
郡太守諱夔。大父萊州(闕三字)政烈考博陵郡錄事參軍諱¶
孝方。皆以友悌博雅。德良清白。增修其勛。克開厥後。君即¶
博陵府(闕一字)之第三子也。稟粹含和。中溫外朗。行必誠信。(¶
闕四字)之經學無浮華。莫匪詩書之奧。弱冠以孝廉登科。授¶
將仕郎。無幾。將有捧檄之(闕三字)艱不赴(闕二字)免喪。迺喟然¶
而歎曰。士之所以降志辱身者。(闕四字)然則隱居行義。不患¶
無位。葢所貴在乎全其道也。故富貴非道則不取。貧賤非¶
道則不去。齊景公千駟。不如縫掖之一賢。王氏五侯。孰與¶
簟(闕五字)關却掃拒絕辟命。澹然歸真。以壽而歿。君子以為¶
<pb:NFKB_QTW_p0302-13b>
鴻飛寥廓。罕能測其所至哉。夫人渤海吳氏。合宮丞少明¶
之妹也。嬪風婦則儀(闕八字)家終率禮而偕老。嗣子銀青光¶
祿大夫戶部尚書兼殿中監內外閑廏等使兼瓊。積祉所¶
種。濟美必復。匪躬是徇。為國藎臣。拔自郎(闕九字)董戎驅輶¶
軒而按俗。自裦斜之外。邛笮之內。萬里澄清。人安訟息。間¶
者(闕一字)戎負德。蟻聚(闕一字)山。職貢不供。兵車屢駕。稟聖皇¶
之英算。震大國之威靈。一舉而(闕四字)再(闕三字)其噍類。罷柝¶
置吏。班師舍爵。天子議以殊賞。酬其懋勛。迺推錫類(闕三¶
字)追遠(闕一字)寵開元廿九載秋七月詔曰。益州大都督府¶
長¶ 
<pb:NFKB_QTW_p0302-14a>
史兼(闕一字)御史中丞持節劍南節度(闕一字)使營田副大使¶
本道兼山南西道採訪處置使章仇兼瓊父故將仕郎元¶
素。氣含純粹。才擅奇特。資禮樂而秉彞。負文詞而擢秀。議¶
能多通。稟命不融。德建昭代。久淪幽壤。雖馳暄易遠。松檟¶
成行。而餘(闕二字)鍾芝蘭克茂。瞻言允子。每效忠公。總節制¶
之師。致疆場之捷。行賞為重。爰贈爾先。俾自葉而流根。庶¶
慰存而榮歿。可贈宋州司馬。天寶三載秋九月詔曰。蜀郡¶
大都督府長史兼御史大夫章仇兼瓊祖故博陵郡錄事¶
參軍孝方父贈雎陽郡司馬元素等。(闕一字)才繼跡。雅操宏¶
<pb:NFKB_QTW_p0302-14b>
風。累德成名。克家存(闕二字)生令允。幹用於時。總戎懋其勳¶
績。秉憲肅其綱紀。榮親廣行。既資孝以為忠。自葉流根。載¶
敷澤而彰善。宜加禮贈。俾昭餘烈。孝方可贈汲州司馬。元¶
素可贈使持節東平郡諸軍事東平郡太守。又詔曰。兼瓊(¶
闕一字)祖母王氏。故母吳氏。女則懿範。母儀盛德。何(闕一字)嘉¶
慶傳嗣徽音。誕此良才。克昭遺訓。(闕二字)褎賢之贈。錫其有¶
禮之封。王氏可贈太原縣君。吳氏可贈勃海郡夫人。初尚¶
書既孤。伯父麻城令崇節及麻城之夫人馬氏親加訓育。¶
恩逾所生。洎(闕一字)獻凱策勳。泣奏其事。上為之憮然。特詔¶ 
<pb:NFKB_QTW_p0302-15a>
追贈麻城府君為楚州刺史。馬夫人為扶風縣君。嗚呼。厚¶
於仁者(闕一字)其(闕一字)愛其親者及其類。所謂孝(闕三字)也故¶
得明主感歎。嘉迺誠心。贈策(闕二字)哀榮薦至。非夫慈惠恭¶
儉。福履所積。肹蠁感通。明神所勞。則孰能臻於此哉。於是¶
載美策。流芳琬炎。永(闕二字)裔豈惟太原有道。無媿(闕二字)之¶
詞。南陽文學。空傳子(闕一字)之頌。其詞曰。¶ 

系是炎皇。惟裔之(闕五字)去紀為章。拒漢協楚。失其封疆。言¶
避華夏。(闕二字)要荒。魏氏徂南。卜遷嵩邙。我宗復昭。列於周¶
行。纂(闕一字)軒裳。(闕六字)東平晈如琳瑯。(闕六字)五常辭祿顧道。¶
<pb:NFKB_QTW_p0302-15b>
戢耀含芳。積善(闕一字)裕。克生才良。準繩憲府。恢復戎場。勳¶
績所酬。寵贈惟光。迺立廟祧。以榮邦鄉。(闕八字)俾(闕一字)休烈。¶
如川之長。臣烈不揚。臣忠不彰。子孫是詹。永思勿忘。¶ 

* 韋抗¶ 
:PROPERTIES:
:PERSID: QTWAUT0546
:END:

抗字抗。京兆萬年人。中明經。景雲初官右臺御史中丞。開¶
元中拜大理卿。進刑部尚書。封武陽伯。十四年卒。年六十。¶
贈太子太傅。諡曰貞。¶ 

** 先師子貢贊¶ 
:PROPERTIES:
:TITID: QTWTIT06647
:PERSID: QTWAUT0546
:END:

聞一知二。(闕四字)冠訐就吳。滅言行魯。(闕十六字)¶ 

<pb:NFKB_QTW_p0302-16a>

* 崔向¶ 
:PROPERTIES:
:PERSID: QTWAUT0547
:END:

向。開元七年官右補闕。¶ 

** 諫元宗畋獵疏¶ 
:PROPERTIES:
:TITID: QTWTIT06648
:PERSID: QTWAUT0547
:END:

臣聞千金之子。坐不垂堂。百金之子。立不倚衡。況居大寶¶
之位也哉。陛下宜保萬壽之體。副三靈之望。安可輕出入¶
重盤遊乎。天子三田。前古有訓。豈惟為乾豆賓客庖厨也¶
哉。亦將以閱兵講武。誡不虞也。詩美宣王之田。徒御不驚。¶
有聞無聲。謂畋獵時。人皆啣枚。有言聞而無諠譁也。又曰。¶
<pb:NFKB_QTW_p0302-16b>
悉率左右。以燕天子。謂悉驅禽獸。順其左右之宜。以安待¶
王射也。則知大綏將下。亦有禮焉。側聞畋於渭濱。有異於¶
是。六飛馳騁。萬騎騰躍。衝翳薈。蹴蒙蘢。越嶄險。靡榛叢。紅¶
塵坐昏。白日將暗。毛㣥擾攘。羽族繽紛。左右戎夷。競申驍¶
勇。攢鏑亂下。交刃霜飛。而降尊亂卑。爭捷於其間。豈不殆¶
哉。夫環衞而居。暴客攸待。清道而出。行人尚驚。如有墜駕¶
之虞。流矢之變。獸窮則搏。鳥窮則攫。陛下復何以當之哉。¶
靜言思之。臣深為陛下戰慄也。書曰。不畏入畏。又曰。從諫¶
則聖。惟陛下深思遠慮。以誡後圖。則其天下孰不幸甚。¶ 

* 李昂¶ 
:PROPERTIES:
:PERSID: QTWAUT0548
:END:

<pb:NFKB_QTW_p0302-17a>

昂。開元時官倉部員外郎。遷考功郎中。終吏部尚書。¶ 

** 乘石賦¶ 
:PROPERTIES:
:TITID: QTWTIT06649
:PERSID: QTWAUT0548
:END:

觀彼乘石。體自孤貞。得崑山之片字。掩穀城之偉名。青苔¶
備色。堅確符情。列㣥峰而無語。縱眾溜而有聲。爾其崔嵬¶
岑絕。涵霜貯雪。竹徑烟曛。松門景滅。愜野叟之幽意。抱山¶
人之勁節。橫碧岫以霞張。噴紅泉而水咽。借如巨形矗嶪。¶
勢若將飛。隨匠人之採斲。入天子之宮闈。故得削跡青澗。¶
端容紫微。幸至尊之踐履。嘉菲陋之因依。於是皇帝穆然。¶
<pb:NFKB_QTW_p0302-17b>
乃登珍臺。乘玉輅。帷弸彋其拂汨。鱗雜沓以駢布。甸師清¶
畿。野廬埽路。流星旄以燭日。儼雲旌而彗霧。往來斯登。升¶
降必步。取其磨而不朽。貞而無蠹。不然。此荒藪之微石。何¶
遭逢之多遇。請言其本也。生必深山。峰壯自閒。電烻霞駮。¶
樹雜苔斑。奇形異質。紛拏不一。屹特立以樹空。倚崩崖而¶
構室。銜箭羽而橫臥。聳蓮峰而半出。龍吟應物。觸紫巖而¶
吐雲。虹梁中斷。駕滄海而觀日。故石之為物也。不奢不僭。¶
無競無猜。偶山髓而長往。因和璞而俱來。考之雲藉。則建¶
名古昔。貫億祀而長存。經百王而不易。胡施而不可。何用¶
而不適。願上吾君千萬年。地久天長履茲石。¶ 

<pb:NFKB_QTW_p0302-18a>

** 旗賦(以風日雲野軍容肅清為韻)¶ 

:PROPERTIES:
:TITID: QTWTIT06650
:PERSID: QTWAUT0548
:END:

遐國華之容衞。諒茲旗之多工。文成日月。影滅霜空。乍逶¶
迤而掛霧。忽搖曳以張風。排迴驚鳥。飛失斷鴻。至若混羽¶
旗以橫野。則覩之者目駭。雜金鼓而特設。則見之者氣雄。¶
爾其誓將臨邊。興師授律。擁豹騎而長往。指龍山而衝出。¶
月陣聯雲。星旄鬬日。迴五翎以革面。挫三庭而屈膝。匪旗¶
之佐彼軍容。則何以沙場清謐。明明我君。四海無塵。立徽¶
<pb:NFKB_QTW_p0302-18b>
號。建鴻勳。為旗削蚩尤之跡。畫蛟龍之文。信侔功於巢燧。¶
諒比德於姜雲。奄有天下。體國經野。覽茲旗之財成。故可¶
得而言者。儼孤峙以標眾。列廣形而助寡。隨時卷舒。任用¶
行舍。不務功以伐謀。良有足而稱也。徒觀其進退繽紛。旖¶
旎三軍。可仰可則。光輝一國。車[:#AS-FBED:●]閵示迷於指南。何登車¶
而逐北。塞斷連營。幸遇時清。對岌岌之臺殿。閒悠悠之斾¶
旌。陵紫霄而風埽。逗碧落以雲縈。擺帝樓之晴樹。弄天門¶
之曉旌。高則可仰。犯乃不傾。每低昂以自守。常居滿而望¶
盈。時亨大畜。於何不育。永端容於太階。沐皇風之清肅。¶ 

** 對祭社不奏商均判¶ 
:PROPERTIES:
:TITID: QTWTIT06651
:PERSID: QTWAUT0548
:END:

** 　大社奏樂不奏商均有司將為失禮¶ 
<pb:NFKB_QTW_p0302-19a>

:PROPERTIES:
:TITID: QTWTIT06651
:PERSID: QTWAUT0548
:END:

聖有謨訓。明徵定保。於昭大社。德洽生人。雖烈山巳還。勾¶
龍作配。而享祀不忒。國容孔彰。鍠鍠雲門。宛是天樂。備物¶
致用。覺鳴鳳之不飛。感靈動幽。識潛魚之入聽。是知樂之¶
至也。乾坤由是混和。祭必肅然。神祗所以丕祐。國家九變¶
具設。六府孔修。器陶匏而不奢。聲鏗鏘以合雅。泂酌明信。¶
神其享諸。非楚使之誇秦。異曹翽之諫魯。列聖敷典。則有¶
其義。商均不奏。豈為失禮。¶ 
¶
<pb:NFKB_QTW_p0302-19b>

** 對歷生失度判¶ 
:PROPERTIES:
:TITID: QTWTIT06652
:PERSID: QTWAUT0548
:END:

** 　歷生失秒忽之度¶ 
:PROPERTIES:
:TITID: QTWTIT06652
:PERSID: QTWAUT0548
:END:

鳳凰司歷。象(疑)謀託算。象生有數。感而遂通。邈探渾元。是¶
知元妙。覩雲物。必在精微。情至紛擾。則他想交亂。形質濁¶
穢。則寄鑒不明。焉可以見天地之心。窮鬼神之狀。幽變未¶
測。孰辨端倪。相彼歷生。迹參日御。臺觀是忝。泉蒙未豁。唐¶
都不作。糟粕誰傳。趙達何追。菁華莫繼。失秒忽之度。曷以¶
敬授人時。若歸奇於扐。履端於始。則毫釐不爽。黍累無愆。¶
如或未精。法將焉捨。¶ 

¶
