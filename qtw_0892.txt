#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0891-24a> 
#+PROPERTY: JUAN 0892
欽定全唐文卷八百九十二¶ 

<pb:NFKB_QTW_p0892-01a>

* 梁嵩¶ 
:PROPERTIES:
:PERSID: QTWAUT2532
:END:

嵩。潯州平南人。南漢白龍元年舉進士第一。官翰林學士。¶ 

** 代母作倚門望子賦¶ 
:PROPERTIES:
:TITID: QTWTIT17893
:PERSID: QTWAUT2532
:END:

蒼蒼茫茫道遠。倚倚望望情傷。念蕩子之久別。投慈心於遠方。渺渺何之。動幽懷於眷戀。滔滔不返。向上國以觀光。當其截髮投師。操心託迹。遙望皇都。俯登紫陌。齧臂於衞國門前。題柱於昇仙橋側。擔簦日久。希寸祿以資榮。負米程遙。仗何人而請益。征輪蓬斷。別騎塵飛。睇眸睠睠。凝思依依。欲歷而既升雲路。遙憐而獨倚柴扉。汨沒難明。我則每晨昏而悵望。宗支有託。汝盍計蚤晚以言歸。常曠望於烟霄。每凄凉於蓬蓽。杳杳兮故路。寂寂兮舊室。幾行雁陣空來。萬里尺書難述。水聲山色。遽驚懷古之人。別恨離情。愁對秋風之夕。眷戀徘徊。憂心靡開。抑鬱之情恒自切。湮淪之事有誰哀。念一葦於津涯。誠難去矣。聽孤鴻於碧落。得不悲哉。想彼淹留。傷乎離索。躊躇兮不止。優游兮何託。盈庭之萱草徒榮。滿目之蘆花自落。楊朱陌上。蕭條而恨淚澘澘。漢武臺邊。宛轉而殘霞漠漠。恨山海之高深。念行¶ 
<pb:NFKB_QTW_p0892-02a>
役以難尋。憶昔伯俞之志。寧無泣杖之心。對月而常憐獨坐。聞蛩而每憶寒吟。勤茲懷土之思。惟憑蜀魄。觸爾還鄉之計。暗託秋砧。嗟夫。峩峩中立。殷殷士子。獻書之疏復何如。干祿之心幾時止。遣我日日望紅塵。未見此心終未巳。¶ 

* 鍾允章¶ 
:PROPERTIES:
:PERSID: QTWAUT2533
:END:

允章。其先邕州人。徙家番禺。一曰宣化人。南漢先主時舉進士。累遷中書舍人。三主時拜工部郎中知制誥。後主立。擢尚書左丞參知政事。宦官許彥真誣以謀反。族誅。¶ 

** 碧落洞天雲華御室記¶ 
:PROPERTIES:
:TITID: QTWTIT17894
:PERSID: QTWAUT2533
:END:

大漢享國之三十有三祀。龍集巳酉季冬。蓂開十四葉。上以萬幾有暇。四海無波。時屬祁寒。節當冬狩。九卿扈駕。百司隨鑾。(闕)巡英州。舍於閬石。翌日。排仙仗。整翠華。羽衞星羅。旗幢雲布。嶽靈警蹕。風伯清塵。上衣龍章絳袍。曳鳳文翠綬。佩流黃鏤金之劍。御飛靈淩崖之輿。幸茲盤龍石室者也。伏惟陛下聖惟天縱。功格帝堯。味道探元。奉真元之化。端拱垂衮。返淳樸之風。百度惟貞。九圍承式。因訪清虛之景。爰追汗漫之游。斯山之勝㮣也。得非元化興機。巨靈運智。丹臺璿室。真為上帝之居。乳竇芝房。宛是長生之境。¶ 

<pb:NFKB_QTW_p0892-03a>

白犬吠而壺天晝永。幽禽語而洞壑雲深。神草含華。元泉瀉瑞。於是拂石牀而設御。停玉輦以凝旒。遂感龜鶴呈祥。河宗效器。俄頃。有一道流。衣短褐。斂容而至。自稱野人。本無姓名。云昔時葛先生於此石室煉丹砂。藥成息焰。躡雲而舉。令野人且伏火延神。祕丹於靈府。幷云後五百載。當有真人降此。子宜以還丹呈獻。昨畧算之。起重光單閼之嵗。迄屠維作噩之年。將四百九十祀。果令金德主來。幸驗其君之言明矣。野人因匍匐而來。上喜聞所陳。問仙者靈丹何在。野人曰。咫尺耳。遂捫蘿於峭壁中。取出一小石函。函上有金書古篆。題九蛻之丹四字。內有神丹七粒。大如黍粟。光彩射人。仙者開函取丹。躬自持獻。野人遽旋踵隱入石縫間。罔知厥止。時有近臣奏曰。聖上德契元微。感茲靈異。尚以兆民係念。四海為心。雖獲還丹。未宜輕服。上然所奏。遂屏左右。乃召從臣吳懷恩。捧丹隨御於石室深邃處。鑿石祕之。眾莫知矣。擇日亟命道眾。設壇場。陳齋醮。以申告謝靈貺。繇是龍顏開豁。圓葢舒晴。緩撫瑤琴。弄流泉之激越。親灑宸翰。奮睿思之縱橫。奏九成之簫韶。烟霞縹緲。感百獸之率舞。洞府喧闐。㣥后子來。皆朝於禹會。眾仙¶ 
<pb:NFKB_QTW_p0892-04a>
萃至。競祝於堯齡。微臣榮列紫垣。獲隨鑾輅。紀仙靈祕奧之事。愧乏好辭。頌聖朝煥赫之功。慚無麗藻。拜承綸旨。伏積兢惶。時乾和七載記。¶ 

* 陳守中¶ 
:PROPERTIES:
:PERSID: QTWAUT2534
:END:

守中。南漢大寶七年官西御院使集賢殿學士承旨。大中大夫行左諫議大夫知太僕寺事。¶ 

** 大漢韶州雲門山大覺禪寺大慈雲匡聖宏明大師碑銘(并序)¶ 

:PROPERTIES:
:TITID: QTWTIT17895
:PERSID: QTWAUT2534
:END:

原夫真空無相。劫火銷而性相何來。妙法有緣。元氣剖而因緣何起。造化莫能為關鍵。元黃不可為種根。乩乎十號之尊。出彼三祇之劫。增莫知而減寧覩。詎究始終。望不見而名無言。孰明去住。不有中有。不空中空。匪動匪搖。常寂常樂。拘留孫之過去。釋種圓明。毗婆尸之下生。元符合契。繇是修行道著。相好業成。爰授記於定光。迺度人於摩竭。自是一音演說。二諦宏宣。開八萬法門。化三千世界。大乘六而小乘九。慧業難基。欲界四而色界三。昏波易染。所以興行六度。接引四生。求真者競洗六塵。修果者咸超十地。盡使昏衢之內。俱萌捨筏之心。大廕人天。俾居淨土。其後¶ 
<pb:NFKB_QTW_p0892-05a>
衣纏白㲲。屣脫金沙。示無住之身。現有終之理。於是迦葉結集。阿難證真。遞付心珠。住持法藏。象教遠流於千輦。覺花遍滿於十方。馬鳴興護法之功。龍樹顯降魔之力。師師相受。法法相承。大化無窮。不可思議。而自我祖承運。明帝御乾。符聖夢以西來。圖粹容而東化。金言玉偈。摩騰行首譯之文。鹿苑雞林。佛朔遂身游之化。迨於魏晉。迄至隋唐。達理者甚多。得道者非少。其如歷帝歷代。有廢有興。未若當今聖明欽崇教相者也。伏惟睿聖文武隆德高明宏道大光孝皇帝陛下德參覆載。道合照臨。叶九五之龍飛。應一千之鳳歷。承帝嚳有堯之慶。鴻業勃興。體下武繼文之基。聖功崛起。每念八紘紛擾。九土艱虞。耀干戈弧矢以宣威。救生靈塗炭。用聲明文物而闡教。致寰宇雍熙。櫛沐忘勞。鑿大禹之所未鑿。造化不測。開巨靈之所未開。慶雲呈而甘露垂。嘉穀生而芝草出。其於儒也。則石渠金馬。刊定古今。八索九邱。洞窮淵奧。其於道也。則探元抱樸。得太上之妙門。寶籙靈符。授虛皇之祕訣。於幾暇既崇於儒道。注宸衷復重於佛僧。是妙奉三寶於虛(闕一字)福萬民於寰宇。紺宮金剎。在處增修。白足黃頭。聯辰受供。而乃頻彰瑞感。¶ 

<pb:NFKB_QTW_p0892-06a>

顯應昌期。矧以韶石奧區。曹溪勝地。昔西來智藥三藏。駐錫於曹溪。曰一百七十年後。當有無上法寶。肉身菩薩。於此興化。學道者如林。故號曹溪曰寶林也。二十八祖之心印達摩東傳。三十三代之法衣祖師南授。洎六祖大師登正果之後。所謂學者如林。天下高僧。無不臻湊者矣。大慈雲匡聖宏明大師者。則別㯋一枝也。大師澄真不渾。定性自然。馳記[:#AS-FEED:●]¶ 
[:#AS-FBEC:●]別之高名。躡迦維之密行。慧燈呈耀。智劍發硎。六根淨而五服清。不染不著。四果證而三明朗。自悟自修。啟禪門而定水浤澄。搜律藏而戒珠瑩澈。水上之蓮花千葉。清淨芬芳。空中之桂魄一輪。孤高皎潔。機無細而不應。道有請而必行。故得百福莊嚴。萬行圓滿。盡諸有漏。達彼無為。大師諱文偃。姓張氏。吳越蘇州嘉興人也。生而聰敏。幼足神風。不雜時流。自高釋性。纔逾丱嵗。便慕出家。乃受業於嘉興空王寺律師志澄下為上足。披經譯偈。一覽無遺。勤苦而成。依年具尸羅於常州戒壇。初習小乘。次通中道。因聞睦州道蹤禪師關鑰高險。往而謁之。來去數月。忽一日。禪師發問曰。頻頻來作什麼。對曰。學人已事不明。禪師以手推出云。秦時車[:#AS-FBED:●]度轢鑽。師因是發明。微而有理。經數¶ 
<pb:NFKB_QTW_p0892-07a>
載。策杖入閩。造於雪峯會下。三禮之後。雪峯和尚頗形器重之色。是時千人學業。四眾咸歸。肅穆之中。凡聖莫測。師朝昏參問。寒燠屢遷。昂鶴態於㣥流。閉禪扉於方寸。因有僧問雪峯曰。如何是觸目不見道。運足焉知路。雪峯曰吽。其僧不明。舉問師。此意如何。師曰。兩斤麻。一疋布。僧又不明。復問何義。師曰。更奉三尺竹。僧後問於雪峯。峯曰噫。我常疑箇布衲。其後頗有言句。繁而不書。乃於眾中密有傳授。因是出會。游訪諸山。後雪峯遷化。學徒問曰。和尚佛法付誰。峯曰。遇松偃處住。學徒莫測。偃者則師之法號也。遺誡至今。雪峯不立導。未屆於曹溪。旋謁靈樹故知聖大師。(如敏長老)以識心相見。靜本畧同。儔侶接延。僅逾八載。丁丑。知聖忽一日召師及學徒語曰。吾若滅後。必遇無上人為吾茶毗。及戊寅嵗。知聖大師順寂。恰遇高祖天皇大帝駕幸韶陽。至於靈樹。敕為焚爇。果契前言也。師是時奉詔對敭。便令說法。授以章服。次年。又賜於本州為軍民開堂。師據知聖筵。說雪峯法。牧守何希範禮足曰。弟子請益。師曰。目前無異草。是日問禪者接踵。其對答備傳於世。師爾後倦於延接。志在幽清。奏乞移庵。帝命俞允。癸未。領眾開雲門¶ 
<pb:NFKB_QTW_p0892-08a>
山。搆創梵宮。數輦而畢。莫不因高就遠。審地為基。層軒邃宇而湧成。花界金繩而化出。曉霞低覆。絳帷微襯於雕楹。夕露散垂。珠網輕籠於碧月。匼匝盡奇峯秀嶺。逶迆皆潑黛堆藍。泉幽而聲激珠璣。松(闕一字)而勢拏空碧。由是裝嚴寶相。合雜香廚。摳衣者嵗溢千人。擁錫者雲來四表。菴羅衞之林畔。景象無殊。耆闍崛之山中。規模匪異。院主師傳表奏造院畢功。敕賜額曰光泰禪院。至戊戌嵗。高祖天皇大帝詔師入闕。朝對有容。因宣問曰。作麼生是本來心。師曰。舉起分明。帝知師洞韞元機。益加欽敬。其日欲授師左右街大僧錄。遜讓再三而免。翌日。賜師號曰匡真大師。延駐浹旬。賜內帑銀絹香藥。遣迴本院。厥後常注宸衷。頻加賜賚。尋伏遇中宗文武光聖明孝皇帝纘承鴻業。廣布皇風。廓靜九圍。常敬三寶。復降詔旨。命師入於內殿。供養月餘。仍賜六銖衣錢絹香藥等。却旋武水。幷顯賜塔院額曰瑞雲之院寶光之塔。師禪河浩淼。聞必驚人。有問禪者。則云正好辨。有問道者。則云透出一字。有問祖師意者。則云日裏看山。凡所接對言機。大約如此。了義元遠。法藏幽微。化席一興。嵗華三紀。師於生滅處。在色空中。來若鳳儀。作¶ 
<pb:NFKB_QTW_p0892-09a>
僧中之異瑞。去同蟬蛻。為天外之浮雲。於屠維作噩之嵗。四月十日。寢膳微爽。動止無妨。忽謂諸學徒曰。來去是常。吾當行(闕二字)命侍者奉湯。師付湯椀於侍者曰。第一是吾著便。第二是汝著便。亟令修表。告別君王。乃自札遺誡曰。吾滅後。不得斆俗着孝衣哭泣。備喪車之禮。則違我(闕三字)也。付法於白雲山實性大師志庠。其日子時。瞑目怡顏。謺足而化。嗚乎。化緣有盡。示相無生。端然不壞之身。寂爾歸真之性。惠海雖乾於此界。法山復化於何方。風雲慘澹以低垂。眾鳥悲鳴而不散。學徒感極。瞻鴈塔以銜哀。門客戀深。拜禪龕而雪涕。以當月二十有五日。諸山尊宿。四界道俗。送師入塔。壽齡八十六。僧臘六十六。香飄數里。(闕二字)一隅。護法龍神。出虛空而閃爍。受戒陰[:#AS-84EC:⿰⻖⿱步馬]。現髣髴之形容。其後諸國侯王。普天僧眾。聞師圓寂。競致齋羞。而後一十七年。我皇帝陛下應天順人。垂衣御極。順三靈而啟聖。紹四葉之耿光。大振堯風。中興佛法。至大寶六年嵗次癸亥八月。有雄武軍節度推官阮紹莊。忽於夢中見大師在佛殿之上。天色明朗。以拂子招紹莊報云。吾在塔多時。汝可言於李特達。(秀華宮使特進李託也)託他奏聞。為吾開塔。紹莊應對之¶ 
<pb:NFKB_QTW_p0892-10a>
次。驚覺歷然。是時李託奉敕在韶州。於諸山門寺院修建道場。因是得述斯夢。修齋事畢。迴京奏聞。聖上謂近臣曰。此師道果圓滿。坐化多年。今若託夢奏來。必有顯現。宜降敕命。指撝韶州都監軍府事梁延鄂。同本府官吏。往雲門山開塔。如無所壞。則奏聞迎取入京。梁延鄂於是准敕致齋。然後用功開鑿。菩薩相依稀旋覩。蓮花香馥郁先聞。須臾。寶塔豁開。法身如故。眼半合而珠光欲轉。口微啟而珂雪密排。髭髮復生。手足猶軟。放光於方丈。晃耀移時。興瑞霧於周迴。氤氳永日。即道即俗。觀者數千。靈異既彰。尋乃具表聞奏。敕旨宜令李託部署人船。往雲門修齋迎請。天吳息浪。風伯清塵。直濟中流。俄達上國。敕旨於崌崍步駐泊。翌日。左右兩街。諸寺僧眾。東西教坊。四部伶倫。迎引靈龕。入於大內。螺鈸鏗鏘。於玉闕。幡花羅列於天衢。聖上別注敬誠。賜昇祕殿。大陳供養。謺啟齋筵。排內帑之[:#AS-9061:⿰王褱]珍。饌天廚之薀藻。列砌之驪珠斛滿。盈盤之虹玉花明。浮紫氣於皇城。(闕一字)靈光於清禁。聖上親臨寶輦。重換法衣。謂侍臣曰。朕聞金剛不壞之身。此之謂也。於是許㣥僚士庶。四海蕃商。俱入內庭。各得瞻禮。瑤林畔千燈接晝。寶山前¶ 
<pb:NFKB_QTW_p0892-11a>
百戲聯宵。施(闕三字)不可殫紀。以十月十六日乃下制曰。定水澄源。火蓮發豔。夙悟無生之理。永留不朽之名。萬象都捐。但祕西乾之印。一真不動。惟餘南祖之燈。韶州雲門山證真禪寺匡真大師。早契宗乘。洞超真覺。雖雙林示滅。十七年靡易金軀。隻履遺蹤。數萬年應迴葱嶺。朕顯膺歷數。纘嗣丕圖。洎三朝而並切皈依。乃一心而不忘迴向。仰我師而獨登果(闕一字)在沖人而良(闕一字)歎嘉。宜行封賞之文。用示裦崇之典。可贈大慈雲匡聖宏明大師。證真禪寺宜昇為大覺禪寺。重臣將命。乳奠坤儀。太常行禮於天墀。綸誥宣恩於雲陛。固可冥垂慈貺。密運神通。資聖壽於延長。保皇基於廣大。師在內一月餘日。聖澤優渥。七寶裝龕。六銖裁服。頒賜所厚。古今難倫。當月二十九日。宣下李託部署。[:#AS-9BF8:⿰去⻏]迴山門。有參學小師雙峯山長老廣悟大師賜紫竟欽溫門山感悟大師契本雲門山上足小師應悟大師常寶等。同部署真身到闕。亦在內庭受供。恩渥異常。其諸上足門人常厚等四十餘人。各是章衣師號。散在諸方。或性達禪機。或名高長者。在京小師悟明大師都監內諸寺賜紫常一等六十餘人。或典謀法教。或領袖沙門。臣才異披¶ 
<pb:NFKB_QTW_p0892-12a>
沙。學同鑄水。虔膺鳳旨。紀實性以難周。愧匪雄詞。勒貞珉於不朽。乃為銘曰。¶ 

於穆大雄。教敷百億。亭育二儀。提攜八極。不滅不生。無聲無色。卓爾神功。昭然慧力。(其一)化無不周。道無不備。法既流兮。教既布矣。爰未滅樂。歸乎妙理。寶性真宗。枝分風靡。(其二)祖祖傳心。燈燈散燭。詮諦騰鑣。聖賢交躅。種種津梁。門門杼軸。正覺廣焉。尋之不足。(其三)厥有寶林。重芳一葉。布無上乘。登無上檝。法炬曈曨。尼珠煒煜。拯溺迷津。救焚塵劫。(其四)南北學徒。摳衣朝夕。無醉不醒。無昏不釋。示其生焉。來彰慧績。示有滅焉。歸圓真寂。(其五)湛然不動。塔韞寶光。玉(闕一字)彌赫。金相彌莊。時乎未來。我則晦藏。時乎至矣。我則昭彰。(其六)爰於明朝。現茲法質。如撥障雲。重舒朗日。瑞應皇(闕)福隆帝室。聖覽禎祥。恩頒洋溢。(其七)三翼沿泝。千里請迎。迎來丹闕。設在三清。金銀羅列。瓊璧堆盈。俄生紫氣。潛覆皇城。(其八)日陳供席。夜奏笙歌。施億寶貝。捨萬綺羅。神傾薝蔔。天降曼陁。前佛後佛。顯應斯多。(其九)明明聖君。仁仁慈主。聖比和風。慈同甘雨。祚與天長。教將地固。勒之貞珉。永芳千古。(其十)¶ 

