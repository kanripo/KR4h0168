#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0055-35b> ¶
#+PROPERTY: JUAN 0056
欽定全唐文卷五十六¶ 

<pb:NFKB_QTW_p0056-01a>

* 憲宗皇帝¶ 
:PROPERTIES:
:PERSID: QTWAUT0011
:END:

帝諱純。順宗長子。大歷十三年生。貞元四年六月封廣陵¶ 
郡王。名淳。二十一年四月立為皇太子。改今名。永貞元年¶ 
八月即位。元和三年正月。上尊號曰睿聖文武皇帝。十四¶ 
年七月。又上尊號曰元和聖文神武法天應道皇帝。在位¶ 
十六年。年四十三。諡曰聖神章武孝皇帝。廟號憲宗。加尊¶ 
昭文章武大聖至仁孝皇帝。¶ 

** 貶王伾開州司馬王叔文渝州司戶參軍制¶ 
:PROPERTIES:
:TITID: QTWTIT02038
:PERSID: QTWAUT0011
:END:
<pb:NFKB_QTW_p0056-01b>

銀青光祿大夫守散騎常侍翰林學士上柱國富陽縣開¶ 
國男王伾將仕郎前守尚書戶部侍郎充度支及諸道鹽¶ 
鐵轉運等副使賜紫金魚袋王叔文等。夙以薄伎。並參近¶ 
署。階緣際會。遂洽恩榮。驟居左掖之秩。超賛中邦之賦。曾¶ 
不自厲。以效其誠。而乃漏泄密令。張皇威福。畜姦冒進。黷¶ 
貨彰聞。跡其敗類。載深驚歎。夫去邪厝枉。為國之要。懲惡¶ 
勸善。制政之先。恭聞上皇之旨。俾遠不仁之害。宜從貶削。¶ 
猶示優容。伾可開州司馬員外置同正員。叔文可守渝州¶ 
司戶參軍員外置同正員。並馳驛發遣。¶ 

<pb:NFKB_QTW_p0056-02a>

** 授鄭餘慶平章事制¶ 
:PROPERTIES:
:TITID: QTWTIT02039
:PERSID: QTWAUT0011
:END:

有天下者。曷嘗不選賢與能。納於輔弼。用乂厥辟。以和羣¶ 
生。所以敘彞倫。平憲度。建用皇極。厎乎雍熙者也。朕祗若¶ 
大訓。圖任舊人。疇咨庶工。用佐予理。朝議大夫守尚書左¶ 
丞輕車都尉賜紫金魚袋鄭餘慶。全器茂學。蹈中秉直。易¶ 
則可久。和而不流。嘗踐禁闈。亦參衮職。每盡王臣之節。實¶ 
彰君子之風。服於大僚。克有休聞。洎綜理會府。紀綱羣司。¶ 
率繇舊章。協於成式。固可以儀型庶尹。寅亮天工。可中書¶ 
侍郎門下平章事。餘並如故。¶ 

** 貶韋執誼崖州司馬制¶ 
:PROPERTIES:
:TITID: QTWTIT02040
:PERSID: QTWAUT0011
:END:

為臣之道。必在盡忠。其有朋黨比周。挾邪敗度。事資懲戒。¶ 
必正典刑。正議大夫中書侍郎同中書門下平章事崇文¶ 
館大學士修國史賜紫金魚袋韋執誼。幸以文藝。久從任¶ 
使。早居禁署。謬列鼎台。直諒無聞。奸回有素。負恩棄德。毀¶ 
信廢忠。言必矯誣。動皆蒙蔽。官由黨進。政以賄成。朕初臨¶ 
萬邦。務於宏大。每存容恕。冀有悛心。而乃不顧憲章。敢行¶ 
欺罔。宜投荒服。以儆無良。以祗事先朝。嘗參近職。尚寬極¶ 
法。俾佐遐藩。可崖州司馬員外置同正員。仍即馳驛發遣。¶ 

<pb:NFKB_QTW_p0056-03a>

** 授鄭絪中書侍郎平章事制¶ 
:PROPERTIES:
:TITID: QTWTIT02041
:PERSID: QTWAUT0011
:END:

朝廷者。天下之楨幹。宰輔者。王化之根源。朕夙寤晨興。講¶ 
求為理之本。思所以仰承宗廟之重。俯協億兆之心。諧和¶ 
陰陽。茂育區宇。以貞百度。以敘九疇。佐予成功。實賴良弼。¶ 
具瞻之地。公望攸歸。朝議大夫守中書舍人翰林學士上¶ 
柱國賜紫金魚袋鄭絪。秉仁迪哲。守約居易。懿以文德。擇¶ 
乎中庸。體元和之淑姿。服大雅之明訓。累登班序。休有令¶ 
聞。羽儀周行。黼藻王度。洎發揮綸翰。典職禁闈。以溫文雅¶ 
麗之才。居獻納論思之地。從容中節。密勿盡規。先朝任能。¶ 
<pb:NFKB_QTW_p0056-03b>
委遇斯重。恪恭夙夜。爰歷歲年。誠節貫於屯夷。茂勳參於¶ 
顧託。名書彞鼎。心著丹青。朕祗膺睿圖。誕受明命。宏宣大¶ 
典。澤潤鴻猷。保乂於一人。儀刑於萬國。於朕志。用選厥¶ 
勞。圖任舊人。以輔乃辟。疇咨四嶽。罔不僉同。宜膺弼亮之¶ 
求。式懋彌綸之績。於戲。為君之難。在乎舉而不任。為臣之¶ 
患。在乎知而不言。事舉其中。政修其本。永綏厥位。時乃之¶ 
休。可中書侍郎同中書門下平章事兼集賢殿大學士。散¶ 
官勳賜如故。¶ 

** 討劉闢制¶ 
:PROPERTIES:
:TITID: QTWTIT02042
:PERSID: QTWAUT0011
:END:

<pb:NFKB_QTW_p0056-04a>

劒南兩川。疆界素定。藩鎮守備。各有區分。頃因元臣薨謝。¶ 
鄰境不睦。劉闢乃因虛搆隙。以忿結讎。遂勞三軍。兼害百¶ 
姓。朕志存含垢。務欲安人。遣使諭宣。委以旄鉞。如聞道路¶ 
擁塞。未息干戈。輕肆攻圍。擬圖吞併。為君之體。義在勝殘。¶ 
命將興師。蓋非獲巳。宜令山南西道節度使嚴礪領當道¶ 
士馬。與劒南東川節度使李康掎角應接。仍令神策行營¶ 
節度使高崇文領馬步五千人為左軍。左右神策京西行¶ 
營兵馬使李元奕領馬步二千人為次軍。並相續繼發。仍¶ 
仰高崇文等各差人先與嚴礪計會齊進。朕以三蜀之人。¶ 
<pb:NFKB_QTW_p0056-04b>
本無過犯。征鎮將士。各著勳勞。迫於威制。不能自拔。各宜¶ 
分明曉諭。令悉朕懷。如劉闢稟奉朝經。抽兵却歸本鎮。朕¶ 
務存誠信。必當委待如初。其效順之誠。臨鎮歸款。高位重¶ 
賞。當不食言。如尚執迷。自貽覆滅。法既無赦。令在必行。宜¶ 
一乃心。恭守所職。其置頓糧料等。仍委度支使差官勾當。¶ 
無令闕失。¶ 

** 試制科舉人制¶ 
:PROPERTIES:
:TITID: QTWTIT02043
:PERSID: QTWAUT0011
:END:

朕以寡薄。獲奉睿圖。嚴恭寅畏。不敢暇逸。永惟萬邦之廣。¶ 
庶務之殷。而燭理未明。體道未至。思欲復三代之盛烈。覲¶ 
<pb:NFKB_QTW_p0056-05a>
十聖之耿光。是用詳求正言。思繼先志。子大夫等藏器斯¶ 
久。賁然而來。白駒就維。洪鍾待扣。膺茲獻納。朕甚嘉之。言¶ 
觀國光。宜有廷試。本將詢事。豈忘臨軒。園邑有期。營奉是¶ 
切。永言誠感。未暇躬親。爰命公相。洎於卿士。親諭朕意。延¶ 
訪嘉謀。至於興化之源。才識攸重。練達吏理。詳明儒術。當¶ 
是三道。副朕旁求。意或開予。靡有所隱。條例所問。畢志盡¶ 
規。當酌古而參今。使文約而意備。朕將親覽。擇善而行。並¶ 
宜坐食。食訖就試。¶ 

** 封真寧公主等制¶ 
:PROPERTIES:
:TITID: QTWTIT02044
:PERSID: QTWAUT0011
:END:
<pb:NFKB_QTW_p0056-05b>

門下。第二女等。樂以柔懿。備聞風訓。知中闈內則之義。稟¶ 
傅姆女史之規。禮有待年。恩從廣愛。徵於舊典。俾洽䟽封。¶ 
式分湯賦之榮。庶承肅雍之德。宏我慶澤。被於家邦。可依¶ 
前件。¶ 

** 封鄧王等制¶ 
:PROPERTIES:
:TITID: QTWTIT02045
:PERSID: QTWAUT0011
:END:

門下。昔周室制法。備建宗盟。漢氏垂統。畢封子弟。其盛也。¶ 
二南教化。首在國風。其詳也。九國土疆。載於侯表。朕嗣守¶ 
丕業。惟懷遠圖。永言磐石之固。宜本价人之重。男平原郡¶ 
王寧等。孝友忠敬。溫文惠和。稟其樂善之姿。強於好古之¶ 
<pb:NFKB_QTW_p0056-06a>
學。君親之教。罔敢失墜。保傅之言。亦惟佩服。由是寡悔。至¶ 
於通方。庶可膺茲典章。列是藩屏。䟽爵以冠於侯伯。分茅¶ 
以錫於山川。用明至公。且叶前訓。平原郡王寧可封鄧王。¶ 
同安郡王寬可封澧王。延安郡王宥可封遂王。彭城郡王¶ 
察可封深王。高密郡王寰可封洋王。文安郡王寮可封絳¶ 
王。第十男審可封建王。宜令有司擇日。備禮冊命。主者施¶ 
行。¶ 

** 授高崇文劒南西川節度使制¶ 
:PROPERTIES:
:TITID: QTWTIT02046
:PERSID: QTWAUT0011
:END:

慶賞刑威。所以為國。既用鉞以誅有罪。則建侯以報有功。¶ 
<pb:NFKB_QTW_p0056-06b>
懲綱紀於未然。勸事君於巳著。歷考前載。斯為大章。劒南¶ 
東川節度副大使知節度事管內支度營田觀察處置靜¶ 
戎軍等使開府儀同三司檢校兵部尚書使持節梓州諸¶ 
軍事兼梓州刺史大中大夫上柱國渤海郡王高崇文。為¶ 
時生材。緯武成器。抱厥沈斷。確乎堅剛。鷙隼挺凌厲之姿。¶ 
高秋凝肅殺之氣。自築壇受命。宜社徂征。形義色以即戎。¶ 
瀝忠誠而誓衆。康衢以視其重阻。怒心如報於私讎。令踰¶ 
風行。勢輟電走。殲凶邪於未障。完危壁於將傾。然後總無¶ 
前之師。搏猶鬬之獸。仰斷飛鳥。高橫戰鋒。掩鬼神以用奇。¶ 

<pb:NFKB_QTW_p0056-07a>
越邱陵以制勝。生致逆豎。洞開金城。引漢將之旗鼓。見蜀¶ 
川之父老。貞以紀律。弔其傷殘。兵無亂行。市不改肆。上靖¶ 
井絡。下清岷江。銘而篆之。豈有慚德。乃眷庸部。其惟奧區。¶ 
畢功以除其禍災。圖勞宜享其土地。滌蕩汙俗。純綏異行。¶ 
觀風勵韓黃之化。按節修方召之任。爰自六職。俾登三司。¶ 
仍䟽大封。且賜珍食。不踰次以彰殊伐。不踰時以示休利。¶ 
敬服嘉命。宏宣壯猷。殿茲坤維。屏我王室。可檢校司空兼¶ 
成都尹御史大夫充劒南西川節度副大使知節度事管¶ 
內支度營田觀察處置統押近界諸蠻及西山八國兼雲¶ 
<pb:NFKB_QTW_p0056-07b>
南安撫等使。仍改封南平郡王。食邑三千戶。并實封三百¶ 
戶。¶ 

** 儲穀制¶ 
:PROPERTIES:
:TITID: QTWTIT02047
:PERSID: QTWAUT0011
:END:

歲時有豐歉。穀價有重輕。將備水旱之虞。在權聚散之術。¶ 
應天下州府每年所稅地丁數內。宜十分取二分。均充常¶ 
平倉及義倉。仍各逐穩便收貯。以時出糶。務在救人。賑貸¶ 
所宜速奏。¶ 

** 授杜黃裳河中晉絳慈隰節度使制¶ 
:PROPERTIES:
:TITID: QTWTIT02048
:PERSID: QTWAUT0011
:END:

昔周之周召。出為二伯。是以宗公而領方任也。鄭之桓武。¶ 

<pb:NFKB_QTW_p0056-08a>
入作三事。是以諸侯而宰邦政也。然則荷中外之寵。享崇¶ 
高之名。不有盛德。孰膺寵命。金紫光祿大夫門下侍郎同¶ 
中書門下平章事兼宏文館大學士充太微宮使上柱國¶ 
南陽郡開國公杜黃裳。道惟無方。才則不器。陋齷齪之廉¶ 
謹。本誠明而坦夷。澄波納寬。瑞玉凝素。夙以令望。更於達¶ 
官。議論必通於大經。損益咸酌於中制。代所準的。朝之羽¶ 
儀。爰授樞衡。俾居左右。所緝者墜典。所陳者格言。色無面¶ 
從。志不枉撓。宏茲冒遠之化。啟彼夷凶之征。將明則然。忠¶ 
利斯在。惟股肱之郡。有節制之師。兵威外接於太原。地形¶ 
<pb:NFKB_QTW_p0056-08b>
內錯於左輔。是用謀帥。僉歸碩人。籍台庭之素風。執戎鉞¶ 
以莅衆。示以嚴重。廣其封疆。統平陽之十連。賜元侯之四¶ 
履。超列鼎足。仍參廟謨。增二象之光輝。濡一方之膏雨。大¶ 
邦雄屏。羣后所瞻。爾其敬哉。無替舊績。可檢校司空依前¶ 
同中書門下平章事兼河中尹充河中晉絳慈隰等州節¶ 
度支度營田觀察處置等使。散官勳封如故。¶ 

** 授李吉甫中書侍郎同平章事制¶ 
:PROPERTIES:
:TITID: QTWTIT02049
:PERSID: QTWAUT0011
:END:

門下。昔周宣王思宏文武之道。則以申甫代天工。漢宣帝¶ 
思繼祖宗之風。則以邴魏執邦柄。是以克紹前烈。俱稱中¶ 
<pb:NFKB_QTW_p0056-09a>
興。朕以眇身。託於人上。亦思所以纉列聖之緒。致太階之¶ 
平。懷柔四夷。親附百姓。將成莫大之業。遂獲非常之才。授¶ 
之鈞衡。俾作舟楫。銀青光祿大夫行中書舍人翰林學士¶ 
上柱國李吉甫。符彩外發。清明內融。體仁而溫。抱義而峻。¶ 
識洞精賾。知皇王致理之由。學該古今。窮天人相與之際。¶ 
自擢於綸閣。列在禁闈。鼓三變之文。潤色王度。總五才之¶ 
用。參賛廟謨。化俗思邁於成康。致君願及於堯舜。當注意¶ 
之所向。每罄心而必陳。深中不回。獨立無懼。經綸常見其¶ 
道遠。激切多至於涕零。王綱以張。蜀寇斯殄。左右密勿。實¶ 
<pb:NFKB_QTW_p0056-09b>
由嘉言。降神而生。輔朕為理。調三光以序六氣。遂物情而¶ 
熙帝猷。是為中樞。司我大本。命爾俞往。其惟勗哉。於戲。宰¶ 
相之任。安危所繫。百辟為憲。萬邦所瞻。與其明察以為公。¶ 
不若嚴重而有制。與其將順於甚美。不若匡救於纖違。審¶ 
涇渭以序人倫。謹繩墨以正天下。交泰之運。其若斯乎。敬¶ 
聽朕言。以踐乃職。可守中書侍郎同中書門下平章事。散¶ 
官勳如故。主者施行。¶ 

** 授武元衡門下侍郎平章事制¶ 
:PROPERTIES:
:TITID: QTWTIT02050
:PERSID: QTWAUT0011
:END:

惟人代工。與物施化。財成者元首。輔翼者股肱。況國之號¶ 
<pb:NFKB_QTW_p0056-10a>
令。本於內史。政所關決。審於黃樞。爰發四方。用寧庶績。必¶ 
求同德。資以弼予。朝議郎尚書戶部侍郎天水縣開國子¶ 
賜緋魚袋武元衡。挺生偉才。克振前緒。蹈禮合樂。謙厚端¶ 
和。居暗室而不欺。處巖廊而益重。文能合雅。吏必立程。再¶ 
司石室之圖。遂踐春華之署。故事可舉。嘉猷日新。爰委地¶ 
征。實為邦本。勤於小物。宏以大綱。一心不移於吐茹。衆務¶ 
必歸於領會。鬱此時望。稱為名臣。朕祗奉鴻休。懼於負荷。¶ 
居則神明之隩。位當億兆之尊。常恐明不燭幽。慮不及遠。¶ 
一物未獲。萬方在予。書不云乎。臣作股肱耳目。是用命爾。¶ 
<pb:NFKB_QTW_p0056-10b>
處茲弼諧。爾其慎於將明。勉於規誨。必思衮闕。無或面從。¶ 
直哉惟清。副我明命。可朝議大夫守門下侍郎平章事。賜¶ 
紫金魚袋。封如故。¶ 

** 授武元衡西川節度使制¶ 
:PROPERTIES:
:TITID: QTWTIT02051
:PERSID: QTWAUT0011
:END:

地有西蜀。國之奧區。百濮羣蠻。外匝於封域。雙流重阻。內¶ 
固於襟帶。形勝所屬。統綏惟艱。近者翦其凶魁。鎮以勳力。¶ 
實有威惠。至於和寧。而匪遑寧居。累布丹懇。激戀闕之深¶ 
志。將執圭而展儀。誰其尸之。允在能者。乃聽僉議。輟茲台¶ 
臣。太中大夫守門下侍郎同中書門下平章事宏文館大¶ 
<pb:NFKB_QTW_p0056-11a>
學士太微宮使兼戶部事上柱國蕭縣開國伯賜紫金魚¶ 
袋武元衡。器惟宏深。行本端敬。珪玉不琢。雷風有恒。夙彰¶ 
嘉聞。亟歷華貫。乃司邦憲。有遂物之誠。乃踐地官。有阜財¶ 
之績。益振公望。克諧朕心。擢於鼎司。授以大柄。謀由外而¶ 
不伐。慎由衷而自彰。展代工之勤。宏冒物之化。以道則直。¶ 
以心則和。丙吉雅通於國體。山甫誠補於衮職。朝夕有恪。¶ 
毗予一人。眷茲西南。憂寄方切。非寬大無以莅衆。非慈惠¶ 
無以厚生。非誠信無以撫蠻夷。非忠賢無以殿邦國。眷我¶ 
心膂。膺茲重任。外分兵符。以副於重望。中佩相印。不離於¶ 
<pb:NFKB_QTW_p0056-11b>
具瞻。峻秩爰首於六官。崇階更登於七命。且示加等。仍䟽¶ 
大封。勉承寵光。無替朕命。可銀青光祿大夫檢校吏部尚¶ 
書兼門下侍郎同中書門下平章事成都尹充劒南西川¶ 
節度使營田觀察處置統近界諸蠻及西山八國雲南安¶ 
撫等使。進封臨淮郡開國公。食邑二千戶。¶ 

** 賑諸道水旱災制¶ 
:PROPERTIES:
:TITID: QTWTIT02052
:PERSID: QTWAUT0011
:END:

王者立國。本以安人。海隅蒼生。不忘宏覆。天下至廣。咸務¶ 
和寧。其或郡國罹災。存撫為重。發廩蠲賦。時為舊章。獻歲¶ 
布和。前聖高躅。朕祗膺眷命。纉承洪緒。居兆乂之上。五載¶ 
<pb:NFKB_QTW_p0056-12a>
於茲。推大信以撫萬邦。體至仁以蕃庶類。夕惕惟厲。憂深¶ 
納隍。豈布理猶鬱。上帝未感。精祲相盪。陰陽或愆。近者江¶ 
淮之閒。水旱作沴。[:#AS-92F9:⿰帛⿱丿糸]亘郡邑。自夏徂秋。雖誠禱羣神。無愛¶ 
圭璧。而災流下土。虧我生成。逋亡靡依。凋瘵斯甚。疲俗艱¶ 
食。時予之辜。當宁疚懷。宵衣興歎。憫茲求瘼。臨遣使臣。分¶ 
命巡行。特加存恤。往救災患。冀安流庸。俾免其田租。賑以¶ 
公廩。隨便拯給。惠此困窮。其元和三年諸道應遭水旱所¶ 
損。州府應合放兩稅錢米等。損四分巳下。宜準式處分。四¶ 
分巳上者。並準元和元年六月十八日勅文放免。仍令中¶ 
<pb:NFKB_QTW_p0056-12b>
書門下。即於朝班中擇人。分道存撫。其有單貧乏戶。轉徙¶ 
未安。便以常平義倉所貯斛㪷。量事賑貸。務令存濟。副朕¶ 
憂軫。嗚呼。方岳長吏。職居親人。永言分憂。亦惟善政。敬哉¶ 
有土。咸悉予懷。¶ 

** 授李藩門下侍郎平章事制¶ 
:PROPERTIES:
:TITID: QTWTIT02053
:PERSID: QTWAUT0011
:END:

皇王理本。繫於輔弼。內以熙庶績。釐百工。外以撫四夷。式¶ 
羣后。三五巳降。崇替繇之。朕祗荷丕圖。思厎于道。夙夜惟¶ 
厲。登延俊賢。若涉大川。俾作舟楫。朝散大夫守給事中上¶ 
柱國李藩。天鍾粹美。氣稟清英。信在言前。行為人表。蘊經¶ 
<pb:NFKB_QTW_p0056-13a>
邦之識度。發自明誠。見理道之本根。鬱為公器。學探旨奧。¶ 
文以忠貞。大玉斯寶於東序。朱絃可薦於清廟。廣則難挹。¶ 
剛則有容。處衆無溷其風標。在險嘗推其名節。累登華署。¶ 
克賛彌綸。擢授左丞。專聞駮議。永惟股肱之任。翼亮是資。¶ 
必求其人。豈限常次。黃樞選重。僉曰宜之。爰舉朝章。式副¶ 
公望。於戲。爾惟率正。邪罔不懲。惟匪躬直誠。可以事上。惟¶ 
秉鈞平施。可以致和。毗予一人。允理三事。懋乃攸績。永孚¶ 
于休。可朝議大夫守門下侍郎同中書門下平章事。賜紫¶ 
金魚袋。¶ 
<pb:NFKB_QTW_p0056-13b>

** 授李藩宏文館大學士制¶ 
:PROPERTIES:
:TITID: QTWTIT02054
:PERSID: QTWAUT0011
:END:

朕思欲恢宏大化。登乎洽平。翔聲朔於鬼區。煥日月於黃¶ 
道。士網開而萬㝢垂澤。太階峻而百神受職。叶於夢卜。天¶ 
其賚予。朝議大夫守門下侍郎同中書門下平章事上柱¶ 
國賜紫金魚袋李藩。德宇凝粹。神襟超曠。量寬而不入麄¶ 
滓。理當而不留枝葉。行治古之道。為君子之儒。溫然玉容。¶ 
流競斯遠。絜矩以居正。開誠以納忠。起文章之廢滯。通天¶ 
下之和惠。內則襃美良能。塞邪枉之路。外則銷鑠災患。寧¶ 
黔首之艱。廣予聰明。宏益良厚。言念報禮。發乎深衷。爰加¶ 
<pb:NFKB_QTW_p0056-14a>
書圃之職。用飾賢人之光。寵靈斯重。汝其敬之。可兼宏文¶ 
館大學士。餘如故。¶ 

** 命李晟家編附屬籍制¶ 
:PROPERTIES:
:TITID: QTWTIT02055
:PERSID: QTWAUT0011
:END:

夫定社稷。濟生人。存不朽之名。垂可久之業者。必報以殊¶ 
常之寵。待以親比之恩。與國無疆。時惟茂典。故奉天定難¶ 
功臣太尉兼中書令上柱國西平郡王食實封一千五百¶ 
戶贈太師李晟。閒代英賢。自天忠勇。邁濟時之宏算。抱經¶ 
武之長林。貫以丹誠。協于一德。嘗遭屯難之際。實著戡定¶ 
之功。鯨鯢既殲。宮廟斯復。眷茲勳伐。則既襃榮。永念天步¶ 
<pb:NFKB_QTW_p0056-14b>
之夷。載懷邦傑之力。是加崇於往烈。爰協比於後昆。睦以¶ 
宗親。將予厚意。其家宜令編附屬籍。¶ 

** 授烏重允河陽節度使制¶ 
:PROPERTIES:
:TITID: QTWTIT02056
:PERSID: QTWAUT0011
:END:

門下。鎮衞甸服。控臨河津。當五達之要衝。主三軍之號令。¶ 
自頃選任。多用勳勤。必為忠良。乃稱獎擢。昭義軍節度右¶ 
廂都押衙兼馬軍都知兵馬使同州節度副使銀青光祿¶ 
大夫檢校太子賓客兼潞州大都督府左司馬御史中丞¶ 
上柱國張掖郡開國公烏重允。稟潔白之性。抱堅貞之資。¶ 
在涅不緇。淩寒益茂。承家得孫吳之術。許國慕辛李之風。¶ 

<pb:NFKB_QTW_p0056-15a>
固巳業擅戎韜。聲滿軍府。乃者山東振旅。河右致誅。守臣¶ 
習非。浸以成過。事君不信。撫衆無恩。言多隱欺。政務苛刻。¶ 
孤我委遇。自虧功名。士心咸忿其驕矜。人力頗怨其凋盡。¶ 
雖趣召而有命。蓋羣情之不容。惟爾跡在轅門。屬當此際。¶ 
一言秉禮。百衆無譁。居常表持重之難。臨事見知幾之勇。¶ 
況地當師次。營壓虜塵。人情素悅而易從。軍令既明而自¶ 
戢。眷茲諒實。可委蕃垣。必能同士伍之衣食。知黎元之病¶ 
苦。繼前政之風躅。為將來之表儀。是用拜之壇場。授以旌¶ 
鉞。命副相之崇秩。牧覃懷之舊封。式佇嘉猷。用報明獎。夫¶ 
<pb:NFKB_QTW_p0056-15b>
行高則名著。事舉則功存。立政在初。為仁由己。無或墜替。¶ 
欽承寵光。可使持節懷州刺史御史大夫充河陽三城懷¶ 
州節度營田等使。散官勳並如故。主者施行。¶ 

** 復王承宗官爵制¶ 
:PROPERTIES:
:TITID: QTWTIT02057
:PERSID: QTWAUT0011
:END:

夫葢之如天。容之如地。王者之盛德。叛而伐之。服而捨之。¶ 
魯史之明義。所患教化之未宏。不患威令之不振。所患忿¶ 
懥之不當。不患臣妾之不恭。逐稔惡以彰典刑。納忠誠以¶ 
滌瑕釁。糾慝宥罪。其在斯乎。朕嗣守丕圖。虔奉先訓。明有¶ 
所未燭。信有所未孚。德罔洽人。而懲法度之未一。道靡化¶ 
<pb:NFKB_QTW_p0056-16a>
物。而慮風俗之未齊。頃者誤於知人。因以動衆。雖亂是用¶ 
長。俾投於荒。而靖以自思。敢恡其過。故太尉中書令武俊。¶ 
嘗拔艱危。有大勳力。重以親戚。連其子孫。壯容圖於綵繢。¶ 
武烈書於鍾鼎。十代之後。尚延其寵渥。四海之內。豈利其¶ 
土田。我之初心。蓋不如此。盧從史首獻章表。深陳便宜。乃¶ 
心頗類于向公。如流遂昧於進熟。乃割二郡。別為一鎮。付¶ 
其密親。以示無外。而承宗不諭朝旨。遂干國章。以至於斯。¶ 
事豈得巳。既而將帥同德。干戈四臨。幽薊以節制之衆收¶ 
城池。易定以雄猛之師獻俘馘。火則方燎。天其可逃。然而¶ 
<pb:NFKB_QTW_p0056-16b>
大兵所罹。庶物皆顇。農桑遂廢於壠[:#AS-FB55:●]¶ 
[:#AS-FBED:●]。老幼咸膏於鋒鏑。¶ 
為之父母。深用憫然。王承宗困而能通。迷而斯覆。冒於白¶ 
刃。貢以赤誠。仰日月以激於中腸。罄封蔀而誓於後效。賦¶ 
奉其常數。官奉其闕員。以闔境之性命。祈肆赦之恩澤。我¶ 
亦思省。至於再三。違命而用刑。蓋有常憲。順命而赦罪。是¶ 
亦前經。寰海之饒。寧私於數縣之地。雨露之溥。豈遺於一¶ 
境之人。加恩俾復其土疆。改過是還其官秩。其王承宗特¶ 
宜洗雪。依前起復雲麾將軍守左金吾衞大將軍員外置¶ 
同正員檢校工部尚書兼鎮州大都督府長史御史大夫¶ 
<pb:NFKB_QTW_p0056-17a>
上柱國充成德軍節度管內支度營田等使鎮冀深趙德¶ 
棣等州觀察處置使。成德軍將士官爵實封等。一切如舊。¶ 
待之如初。諸道行營將士等。皆賈雄心。爭輸忠力。以戰則¶ 
勝。以攻則摧。加以跋涉道途。暴露原野。各宜賞級。仍并歸¶ 
還。宜共賜物二十八萬四百二十端匹。並令度支隨便近¶ 
即時支遣。仍令糧料使與本軍計會。豐厚宴設。於戲。帝王¶ 
作兵。以輔文德。雷雨施澤。亦酌人情。況乎忠烈之遺。勳親¶ 
之後。每稱破敵。嘗用愧懷。聞覆衆而增傷。覽捷書而興歎。¶ 
一夫不獲。尚泣於前王。百姓何辜。罹禍於茲日。雖為彼制。¶ 
<pb:NFKB_QTW_p0056-17b>
孰非吾人。事苟便時。朕寧屈己。庶當修政思理。推誠致和。¶ 
奉天地之心。大祖宗之業。姑以濟物。豈務申威。虞帝之征。¶ 
載示兩階之舞。殷王之網。式宏三面之仁。惠此方隅。置於¶ 
安靜。凡百多士。宜諒予懷。¶ 

** 授權德輿禮部尚書同平章事制¶ 
:PROPERTIES:
:TITID: QTWTIT02058
:PERSID: QTWAUT0011
:END:

門下。夫宰相之任。上以代天工。輔佐之宜。下以立人極。燮¶ 
調之理。(闕)爰得忠正。方膺股肱。正議大夫守太常卿上柱¶ 
國襄武縣開國侯賜紫金魚袋權德輿。器度端實。智資通¶ 
敏。學成師法。文為國華。素履常踐於貞方。黃中允合於易¶ 
<pb:NFKB_QTW_p0056-18a>
簡。自出入清列。茂著嘉聲。名利無屑於中懷。風雨不移其¶ 
常性。驥騄之質。常識於遠途。鸞鳳之姿。宜巢於阿閣。期於¶ 
致理。推之至公。寵以春卿。掌我樞務。輔天地之德。俾化及¶ 
清寧。導陰陽之和。使物靡疵癘。予違汝弼。言無面從。君可¶ 
臣否。事巳心同。用佇宏美。式副虛懷。可守禮部尚書同中¶ 
書門下平章事。散官勳封賜如故。¶ 

** 授李吉甫中書侍郎平章事制¶ 
:PROPERTIES:
:TITID: QTWTIT02059
:PERSID: QTWAUT0011
:END:

輔弼之重。邦家所屬。寄深垣翰。則外撫諸侯。望切股肱。則¶ 
入熙庶績。迭居其任。厥惟舊章。前淮南節度副大使知節¶ 
<pb:NFKB_QTW_p0056-18b>
度事管內支度營田觀察處置等使金紫光祿大夫檢校¶ 
兵部尚書兼中書侍郎同中書門下平章事揚州大都督¶ 
府長史上柱國趙國公食邑三千戶李吉甫。宏經遠之才。¶ 
研極深之慮。脫落細故。洞開中懷。文稽典諅。學升堂室。洎¶ 
司我密命。言屢表於獨明。參予衮職。道每彰於孤直。貢其¶ 
誠節。竭以公忠。墜典載張。彞倫攸敘。輔予不逮。懷之豈忘。¶ 
曩以江淮大都。吳楚雄鎮。歲屬艱食。人多愁聲。是假全才。¶ 
用康疲俗。下流水利。不憚勞心。故矗以長塘。瀦其天澤。變¶ 
舄鹵為稻粱之壤。致蒸黎有衣食之源。吏守成規。人無遷¶ 
<pb:NFKB_QTW_p0056-19a>
志。庶富之教。既宣於封內。輔相之宜。俾及於天下。顧茲重¶ 
務。屬於良臣。去其外職之繁。專以中樞之任。至於別館良¶ 
史之襃貶。內殿集賢之清祕。爰舉舊典。式洽新恩。無曠厥¶ 
官。往踐乃位。可中書侍郎平章事兼集賢殿大學士兼修¶ 
國史。散官勳封如故。¶ 

** 李藩守太子詹事制¶ 
:PROPERTIES:
:TITID: QTWTIT02060
:PERSID: QTWAUT0011
:END:

爰立輔臣。以熙庶績。聿膺其任。是亦難能。至於明用捨之¶ 
宜。全始終之道。茲惟大體。寧忘予懷。中散大夫守門下侍¶ 
郎同中書門下平章事兼宏文館大學士上柱國賜紫金¶ 
<pb:NFKB_QTW_p0056-19b>
魚袋李藩。早以學行。聞於縉紳。洎升朝端。克慎素履。頃者¶ 
拔於非次。列在鈞衡。是宜直己以佐時。匪躬而納誨。用副¶ 
明獎。越於常倫。而授任巳來。再逾年序。夙夜之勤雖著。弼¶ 
諧之效未孚。將何以允至公之求。成天下之務。宜輟黃樞¶ 
之重。尚居端尹之崇。爾其勉之。式謂優禮。可守太子詹事。¶ 
散官勳賜如故。¶ 

** 貸京畿義倉粟制¶ 
:PROPERTIES:
:TITID: QTWTIT02061
:PERSID: QTWAUT0011
:END:

朕聞王者之牧黎元也。愛之如子。視之如傷。苟或風雨不¶ 
時。稼穡不稔。則必除煩就。惜力重勞。以圖便安。以阜生¶ 
<pb:NFKB_QTW_p0056-20a>
業。況邦畿之內。百役所叢。雖勤卹之令亟行。而供億之制¶ 
猶廣。重以經夏炎暵。自秋霖霪。南[:#AS-FB55:●]¶ 
[:#AS-FBED:●]又虧播植之功。西成失¶ 
豐登之望。內乏口食。外牽王徭。豈惟轉輸之虞。慮有餒殍¶ 
之患。斯蓋理道猶鬱。和氣未通。永言於茲。良所咎歎。宜加¶ 
惠貸。式示誠懷。比者每令折糴。本以便人為意。今田穀所¶ 
收。其數既少。必恐徵納之後。種食不充。其京兆府宜放今¶ 
年所配折糴粟二十五萬石。如百姓有粟。情願折納。即於¶ 
時價外。特加優饒與納。仍令當處收貯。委度支逐便支用。¶ 
今春貸百姓義倉斛㪷。屬歲旱歉。須議優矜。宜令所司。容¶ 
<pb:NFKB_QTW_p0056-20b>
至豐收日徵填。京兆府從元和五年巳前。諸縣租稅有逋¶ 
懸錢在百姓腹內者放免。其百姓職田。數額甚廣。近緣水¶ 
潦。道路不通。計搬運脚價。所費猶倍。務令寬濟。使其安存。¶ 
其破損外職田粟。宜令逐近貯納。仍委度支隨便支用。其¶ 
職田粟送城脚價。亦宜放免。百官今年本分職田粟。據損¶ 
數外。宜令於太倉請受。其草及水田租。既緣城中無可迴¶ 
給。即宜據損數外。準舊例令。今年畿內田苗。應水旱損處¶ 
有無。聞至今檢覆未定。又屬霖雨。所損轉多。有妨農收。慮¶ 
致勞擾。其諸縣勘覆有未畢處。宜令所司。據元訴狀便與¶ 
<pb:NFKB_QTW_p0056-21a>
破損。不必更令檢覆。其未經申訴者。亦宜與類例處分。朕¶ 
以為理之本。在乎安人。咨爾尹京宰邑之臣。實惟親人阜¶ 
俗之寄。必當詢其疾苦。奉我詔條。恤隱為心。無怠於事。罔¶ 
或徇利以剋下。吐剛而茹柔。使閭井咸安。惸嫠獲濟。各勉¶ 
忠效。宜悉朕懷。¶ 

** 封恩王等女為縣主制¶ 
:PROPERTIES:
:TITID: QTWTIT02062
:PERSID: QTWAUT0011
:END:

王者教化。本於婚姻。由親以理䟽。自內而型外。故詩稱好¶ 
合。所以成子姓也。禮有待年。明其必及時也。恭惟累聖之¶ 
後。子孫衆多。教於公宮。巳知婦順。而從人之義重。擇配之¶ 
<pb:NFKB_QTW_p0056-21b>
才難。以茲兢兢。久曠嘉禮。況時方無事。年及有行。宜加祿¶ 
邑之榮。以俟御輪之吉。言念於此。惕然興懷。思宏厚恩。用¶ 
協敦敘。恩王等女六人。可並封縣主。仍委中書門下與宗¶ 
正卿及吏部尚書侍郎。計會諸親之內。及常選之中。精求¶ 
其人。副我誠意。¶ 

** 授李絳中書侍郎同平章事制¶ 
:PROPERTIES:
:TITID: QTWTIT02063
:PERSID: QTWAUT0011
:END:

門下。司重柄者。允屬於長才。熙大猷者。固資於端士。朕纉¶ 
承鴻緒。撫有萬邦。夙夜祗勤。懼遠於道。故每注意宰輔。勞¶ 
懷夢想。誠以得失之效。邦家所繫。疇若僉論。予深衷。必¶ 
<pb:NFKB_QTW_p0056-22a>
惟其人。是舉成命。朝議郎守尚書戶部侍郎驍騎尉賜紫¶ 
金魚袋李絳。質秀珪玉。文含采章。抱器挺生。居貞特立。有¶ 
史魚秉直之操。勵山甫匪懈之誠。忠孝兩全。學識兼茂。清¶ 
標可以範雅俗。正氣可以肅羣倫。頃自周行。俾參密命。動¶ 
由於義。知無不為。蹇蹇懷匡濟之心。孜孜陳遠大之略。言¶ 
無隱避。居則靜專。貫於初終。其道一致。地卿之貳。爰委典¶ 
司。理財先示於廉。利物每懲於聚歛。經通立制。器用彌¶ 
光。臺閣之閒。鬱有公望。是宜權衡百度。宰理庶工。允副具¶ 
瞻。掌我樞密。於戲。予欲驅人俗以躋富壽。感人心而致和¶ 
<pb:NFKB_QTW_p0056-22b>
平。爾尚修明憲章。宣布德澤。必寬大其志。無皦察為公。恒¶ 
其道以秉彞。裕其體以臨下。各任以職。無忘陳平之言。苟¶ 
便於人。勿憚蕭何之請。敬茲寵擢。其懋戒哉。可朝議大夫¶ 
守中書侍郎同中書門下平章事。勳賜如故。主者施行。¶ 

