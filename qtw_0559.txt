#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0558-18a> 
#+PROPERTY: JUAN 0559
欽定全唐文卷五百五十九¶ 

<pb:NFKB_QTW_p0559-01a>
　韓愈(十三)¶ 

** 愛直贈李君房別¶ 
:PROPERTIES:
:TITID: QTWTIT11144
:PERSID: QTWAUT1455
:END:

左右前後皆正人也。欲其身之不正。烏可得邪。吾觀李生在南陽公之側。有所不知。知之未嘗不為之思。有所不疑。疑之未嘗不為之言。勇不動於氣。義不陳乎色。南陽公舉措施為。不失其宜。天下之所以窺觀稱道洋洋者。抑亦左右前後有其人乎。凡在此趨公之庭。議公之事者。吾既從而游矣。言而公信之者。謀而公從之者。四方之人。則既聞而知之矣。李生。南陽公之甥也。人不知者。將曰李生之託㛰於貴富之家。將以充其所求而止耳。故吾樂為天下道其為人焉。今之從事於彼也。吾為南陽公愛之。又未知人之舉李生於彼者何辭。彼之所以待李生者何道。舉不失辭。待不失道。雖失之此足愛惜。而得之彼為歡忻。於李生。道猶若也。舉之不以吾所稱。待之不以吾所期。李生之言。不可出諸其口矣。吾重為天下惜之。¶ 

** 釋言¶ 
:PROPERTIES:
:TITID: QTWTIT11145
:PERSID: QTWAUT1455
:END:

元和元年六月十日。愈自江陵法曹詔拜國子博士。始進¶ 
<pb:NFKB_QTW_p0559-02a>
見今相國鄭公。公賜之坐。且曰。吾見子某詩。吾時在翰林。職親而地禁。不敢相聞。今為我寫子詩書為一通以來。愈再拜謝。退錄詩書若干篇。擇日時以獻。於後之數月。有來謂愈者曰。子獻相國詩書乎。曰然。曰有為讒於相國之座者曰。韓愈曰相國徵余文。余不敢匿。相國豈知我哉。子其慎之。愈應之曰。愈為御史。得罪德宗朝。同遷於南者凡三人。獨愈為先收用。相國之賜大矣。百官之進見相國者。或立語以退。而愈辱賜坐語。相國之禮過矣。四海九州之人。自百官以下。欲以其業徹相國左右者多矣。皆憚而莫之敢。獨愈辱先索。相國之知至矣。賜之大。禮之過。知之至。是三者於敵以下受之。宜以何報。况在天子之宰乎。人莫不自知。凡適於用之謂才。堪其事之謂力。愈於二者。雖日勉焉而不近。束帶執笏。立士大夫之行。不見斥以不肖。幸矣。其何敢敖於言乎。夫敖雖凶德。必有恃而敢行。愈之族親鮮少。無扳聯之勢於今。不善交人。無相先相死之友於朝。無宿資蓄貨以釣聲勢。弱於才而腐於力。不能奔走乘機抵巇以要權利。夫何恃而敖。若夫狂惑喪心之人。蹈河而入火。妄言而罵詈者。則有之矣。而愈人知其無是疾也。雖¶ 
<pb:NFKB_QTW_p0559-03a>
有讒者百人。相國將不信之矣。愈何懼而慎歟。既累月。又有來謂愈曰。有讒子於翰林舍人李公與裴公者。子其慎歟。愈曰。二公者。吾君朝夕訪焉。以為政於天下。而階太平之治。居則與天子為心膂。出則與天子為股肱。四海九州之人。自百官以下。其孰不願忠而望賜。愈也不狂不愚。不蹈河而入火。病風而妄罵。不當有如讒者之說也。雖有讒者百人。二公將不信之矣。愈何懼而慎。既以語應客。夜歸。私自尤曰。咄。市有虎而曾參殺人。讒者之效也。詩曰。取彼讒人。投豺虎。豺虎不食。投有北。有北不受。投有昊。傷於讒疾而甚之之辭也。又曰。亂之初生。僭始既涵。亂之又生。君子信讒。始疑而終信之之謂也。孔子曰。遠佞人。夫佞人不能遠。則有時而信之矣。今我恃直而不戒。禍其至哉。徐又自解之曰。市有虎。聽者庸也。曾參殺人。以愛惑聰也。巷伯之傷。亂世是逢也。今三賢方與天子謀所以施政於天下。而階太平之治。聽聰而視明。公正而敦大。夫聰明則聽視不惑。公正則不邇讒邪。敦大則有以容而思。彼讒人者。孰敢進而為讒哉。雖進而為之。亦莫之聽矣。我何懼而慎。既累月。上命李公相。客謂愈曰。子前被言於一相。今¶ 
<pb:NFKB_QTW_p0559-04a>
李公又相。子其危哉。愈曰。前之謗我於宰相者。翰林不知也。後之謗我於翰林者。宰相不知也。今二公合處而會。言若及愈。必曰韓愈亦人耳。彼敖宰相。又敖翰林。其將何求。必不然。吾乃今知免矣。既而讒言果不行。¶ 

** 行難¶ 
:PROPERTIES:
:TITID: QTWTIT11146
:PERSID: QTWAUT1455
:END:

或問行孰難。曰捨我之矜。從爾之稱。孰能之。曰陸先生參何如。曰先生之賢聞天下。是是而非非。貞元中自越州徵拜祠部員外郎。京師之人日造焉。閉門而拒之滿街。愈嘗往閒客席。先生矜語其客曰。某胥也。某商也。其生某任之。其死某誄之。某與某何人也。任與誄也非罪歟。皆曰然。愈曰。某之胥。某之商。其得任與誄也有由乎。抑有罪不足任而誄之邪。先生曰否。吾惡其初。不然。任與誄也何尤。愈曰。苟如是。先生之言過矣。昔者管敬子取盜二人為大夫於公。趙文子舉管庫之士七十有餘家。夫惡求其初。先生曰不然。彼之取者賢也。愈曰。先生之所謂賢者。大賢歟。抑賢於人之賢歟。齊也晉也。且有二與七十。而可謂今之天下無其人邪。先生之選人也已詳。先生曰然。愈曰。聖人不世出。賢人不時出。千百歲之閒儻有焉。不幸而有出於胥商¶ 
<pb:NFKB_QTW_p0559-05a>
之族者。先生之說傳。吾不忍赤子之不得乳於其母也。先生曰然。他日又往坐焉。先生曰。今之用人也不詳。位乎朝者。吾取某與某而已。在下者多於朝。凡吾與者若干人。愈曰。先生之與者。盡於此乎。其皆賢乎。抑猶有舉其多而缺其少乎。先生曰。固然。吾敢求其全。愈曰。由宰相至百執事凡幾位。由一方至一州凡幾位。先生之得者。無乃不足充其位邪。不早圖之。一朝而舉焉。今雖詳。其後用也必粗。先生曰然。子之言。孟軻不如。¶ 

** 對禹問¶ 
:PROPERTIES:
:TITID: QTWTIT11147
:PERSID: QTWAUT1455
:END:

或問曰。堯舜傳諸賢。禹傳諸子。信乎。曰然。然則禹之賢。不及於堯與舜也歟。曰不然。堯舜之傳賢也。欲天下之得其所也。禹之傳子也。憂後世爭之之亂也。堯舜之利民也大。禹之慮民也深。曰。然則堯舜何以不憂後世。曰。舜如堯。堯傳之。禹如舜。舜傳之。得其人而傳之。堯舜也。無其人。慮其患而不傳者。禹也。舜不能以傳禹。堯為不知人。禹不能以傳子。舜為不知人。堯以傳舜為憂後世。禹以傳子為慮後世。曰。禹之慮也則深矣。傳之子而當不淑。則奈何。曰。時益以難理。傳之人則爭。未前定也。傳之子則不爭。前定也。前¶ 
<pb:NFKB_QTW_p0559-06a>
定雖不當賢。猶可以守法。不前定而不遇賢。則爭且亂。天之生大聖也不數。其生大惡也亦不數。傳諸人得大聖。然後人莫敢爭。傳諸子得大惡。然後人受其亂。禹之後四百年。然後得桀。亦四百年。然後得湯與伊尹。湯與伊尹不可待而傳也。與其傳不得聖人而爭且亂。孰若傳諸子。雖不得賢。猶可守法。曰。孟子之所謂天與賢則與賢。天與子則與子者何也。曰。孟子之心。以為聖人不苟私於其子以害天下。求其說而不得。從而為之辭。¶ 

** 鄠人對¶ 
:PROPERTIES:
:TITID: QTWTIT11148
:PERSID: QTWAUT1455
:END:

鄠有以孝為旌門者。乃本其自於鄠人。曰彼自剔股以奉母疾瘳。大夫以聞其令尹。令尹以聞其上。上俾聚土以旌其門。使勿輸賦。以為後勸。鄠大夫常曰。他邑有是人乎。愈曰。母疾。則止於烹粉藥石以為是。未聞毀傷支體以為養。在教未聞有如此者。苟不傷於義。則聖賢當先眾而為之也。是不幸因而致死。則毀傷滅絕之罪有歸矣。其為不孝。得無甚乎。苟有合孝之道。又不當旌門。蓋生人之所宜為。曷足為異乎。既以一家為孝。是辨一邑里皆無孝矣。以一身為孝。是辨其祖父皆無孝矣。然或陷於危難。能固其忠¶ 
<pb:NFKB_QTW_p0559-07a>
孝。而不苟生之逆亂。以是而死者。乃旌表門閭。爵祿其子孫。斯為為勸已。矧非是而希免輸者乎。曾不以毀傷為罪。滅絕為憂。不腰於市而已黷於政。况復旌其門。¶ 

** 讀荀¶ 
:PROPERTIES:
:TITID: QTWTIT11149
:PERSID: QTWAUT1455
:END:

始吾讀孟軻書。然後知孔子之道尊。聖人之道易行。王易王。霸易霸也。以為孔子之徒沒。尊聖人者。孟氏而已。晚得揚雄書。益尊信孟氏。因雄書而孟氏益尊。則雄者亦聖人之徒歟。聖人之道不傳於世。周之衰。好事者各以其說干時君。紛紛藉藉相亂。六經與百家之說錯雜。然老師大儒猶在。火於秦。黃老於漢。其存而醇者。孟軻氏而止耳。揚雄氏而止耳。及得荀氏書。於是又知有荀氏者也。考其辭。時若不粹。要其歸與孔子異者鮮矣。抑猶在軻雄之閒乎。孔子刪詩書。筆削春秋。合於道者著之。離於道者黜去之。故詩書春秋無疵。余欲削荀氏之不合者。附於聖人之籍。亦孔子之志歟。孟氏醇乎醇者也。荀與揚大醇而小疵。¶ 

** 讀鶡冠子¶ 
:PROPERTIES:
:TITID: QTWTIT11150
:PERSID: QTWAUT1455
:END:

鶡冠子十有九篇。其詞雜黃老刑名。其博選篇四稽五至之說當矣。使其人遇時。援其道而施於國家。功德豈少哉。¶ 

<pb:NFKB_QTW_p0559-08a>

學問篇稱賤生於無所用。中流失船。一壺千金者。余三讀其詞而悲之。文字脫謬。為之正三十有五字。乙者三。滅者二十有二。注十有二字云。¶ 

** 讀儀禮¶ 
:PROPERTIES:
:TITID: QTWTIT11151
:PERSID: QTWAUT1455
:END:

余嘗苦儀禮難讀。又其行於今者蓋寡。沿襲不同。復之無由。考於今。誠無所用之。然文王周公之法制。粗在於是。孔子曰吾從周。謂其文章之盛也。古書之存者希矣。百氏雜家。尚有可取。况聖人之制度邪。於是掇其大要奇辭奧旨著於篇。學者可觀焉。惜乎吾不及其時進退揖讓於其閒。嗚呼盛哉。¶ 

** 讀墨子¶ 
:PROPERTIES:
:TITID: QTWTIT11152
:PERSID: QTWAUT1455
:END:

儒譏墨以上同兼愛上賢明鬼。而孔子畏大人。居是邦不非其大夫。春秋譏專臣。不上同哉。孔子泛愛親仁。以博施濟眾為聖。不兼愛哉。孔子賢賢。以四科進裦弟子。疾歿世而名不稱。不上賢哉。孔子祭如在。譏祭如不祭者。曰我祭則受福。不明鬼哉。儒墨同是堯舜。同非桀紂。同修身正心以治天下國家。奚不相悅如是哉。余以為辯生於末學。各務售其師之說。非二師之道本然也。孔子必用墨子。墨子¶ 
<pb:NFKB_QTW_p0559-09a>
必用孔子。不相用。不足為孔墨。¶ 

** 本政¶ 
:PROPERTIES:
:TITID: QTWTIT11153
:PERSID: QTWAUT1455
:END:

周之政文。既其弊也。後世不知其承。大敷古先。遂一時之術。以明示民。民始惑教。百氏之說以興。其言曰。天下可為也。彼之政仁矣。反於誼。此之政敬矣。戾於忠。何居。我其周從乎。曰周不及殷。其殷從乎。曰夏曰虞曰陶唐曰三皇氏。曰遂古之初。暴孽情。飾淫志。枝辭琢正。紛紊糾射。以僻民和。以導民亂。嗚呼。道之去世。其終不復矣乎。長民者發一號。施一令。民莫不悱然非矣。謂不可守。遽變而從之。譬將適千里。及門而復。後雖矻矻。决不可暨。原其始。固有啟之者也。聞於師曰。古之君天下者化之。不示其所以化之之道。及其弊也易之。不示其所以易之之道。政以是得。民以是淳。其有作者。知教化之所繇廢。抑詭怪而暢皇極。伏文貌而尚忠質。茫乎天運。窅爾神化。道之行也。其庶已乎。¶ 

** 守戒¶ 
:PROPERTIES:
:TITID: QTWTIT11154
:PERSID: QTWAUT1455
:END:

詩曰。大邦維翰。書曰。以藩王室。諸侯之於天子。不惟守土地奉職貢而已。固將有以翰藩之也。今人有宅於山者。知猛獸之為害。則必高其柴楥。而外施窞穽以待之。宅於都¶ 
<pb:NFKB_QTW_p0559-10a>
者。知穿窬之為盜。則必峻其垣牆。而內固扃鐍以防之。此野人鄙夫之所及。非有過人之智而後能也。今之通都大邑。介於倔強之閒。而不知為之備。噫。亦惑矣。野人鄙夫能之。而王公大人反不能焉。豈材力為有不足歟。蓋以謂不足為而不為耳。天下之禍。莫大於不足為。材力不足者次之。不足為者。敵至而不知。材力不足者。先事而思。則其於禍也有閒矣。彼之倔強者。帶甲荷戈。不知其多少。其[:#AS-92F9:⿰帛⿱丿糸]地則千里。而與我壤地相錯。無有邱陵江河洞庭孟門之關其閒。又自知其不得與天下齒。朝夕舉踵引頸。冀天下之有事。以乘吾之便。此其暴於猛獸穿窬也甚矣。嗚呼。胡知而不為之備乎哉。賁育之不戒。童子之不抗。魯雞之不期。蜀雞之不支。今夫鹿之於豹。非不巍然大矣。然而卒為之禽者。爪牙之材不同。猛怯之資殊也。曰然則如之何而備之。曰在得人。¶ 

** 貓相乳¶ 
:PROPERTIES:
:TITID: QTWTIT11155
:PERSID: QTWAUT1455
:END:

司徒北平王家。貓有生子同日者。其一死焉。有二子飲於死母。母且死。其鳴吚吚。其一方乳其子。若聞之。起而若聽之。走而若救之。銜其一置於其棲。又往如之。反而乳之。若¶ 
<pb:NFKB_QTW_p0559-11a>
其子然。噫。亦異之大者也。夫貓。人畜也。非性於仁義者也。其感於所畜者乎哉。北平王牧人以康。伐罪以平。理陰陽以得其宜。國事既畢。家道乃行。父父子子。兄兄弟弟。雍雍如也。愉愉如也。視外猶視中。一家猶一人。夫如是。其所感應召致。其亦可知矣。易曰信及豚魚。非此類也夫。愈時獲幸於北平王。客有問王之德者。愈以是對。客曰。夫祿位貴富。人之所大欲也。得之之難。未若持之之難也。得之於功。或失於德。得之於身。或失於子孫。今夫功德如是。祥祉如是。其善持之也可知已。既已。因敘之為貓相乳說云。¶ 

** 題李生壁¶ 
:PROPERTIES:
:TITID: QTWTIT11156
:PERSID: QTWAUT1455
:END:

余始得李生於河中。今相遇於下邳。自始及今。十四年矣。始相見。吾與之皆未冠。未通人事。追思多有可笑者。與生皆然也。今者相遇。皆有妻子。昔時無度量之心。寧復可有。是生之為交。何其近古人也。是來也。余黜於徐州。將西居於洛陽。汎舟於清泠池。泊於文雅臺下。西望商邱。東望修竹園。入微子廟。求鄒陽枚叔司馬相如之故文。久立於廟陛閒。悲那頌之不作於是者已久。隴西李翺太原王涯上谷侯喜實同與焉。貞元十六年五月十四日。昌黎韓愈書。¶ 

<pb:NFKB_QTW_p0559-12a>

** 訟風伯¶ 
:PROPERTIES:
:TITID: QTWTIT11157
:PERSID: QTWAUT1455
:END:

維茲之旱兮。其誰之由。我知其端兮。風伯是尤。山升雲兮澤上氣。雷鞭車兮電搖幟。雨寖寖兮將墜。風伯怒兮雲不得止。暘烏之仁兮念此下民。閟其光兮不鬬其神。嗟風伯兮其獨謂何。我於爾兮豈有其他。求其時兮修祀事。羊甚肥兮酒甚旨。食足飽兮飲足醉。風伯之怒兮誰使。雲屏屏兮吹使醨之。氣將交兮吹使離之。鑠之使氣不得化。寒之使雲不得施。嗟爾風伯兮。欲逃其罪又何辭。上天孔明兮有紀有綱。我今上訟兮其罪誰當。天誅加兮不可悔。風伯雖死兮人誰汝傷。¶ 

** 長安慈恩塔題名¶ 
:PROPERTIES:
:TITID: QTWTIT11158
:PERSID: QTWAUT1455
:END:

韓愈退之李翺翔之孟郊東野柳宗元子厚石洪濬川同登。¶ 

** 洛北惠林寺題名¶ 
:PROPERTIES:
:TITID: QTWTIT11159
:PERSID: QTWAUT1455
:END:

韓愈李景興侯喜尉遲汾。貞元十七年七月二十二日。魚於溫洛。宿此而歸。昌黎韓愈書。¶ 

** 謁少室李渤題名¶ 
:PROPERTIES:
:TITID: QTWTIT11160
:PERSID: QTWAUT1455
:END:

愈同樊宗師盧仝謁少室李拾遺。¶ 

<pb:NFKB_QTW_p0559-13a>

** 福先塔寺題名¶ 
:PROPERTIES:
:TITID: QTWTIT11161
:PERSID: QTWAUT1455
:END:

處士石洪濬川。吏部員外王仲舒宏中。水部員外鄭楚相叔敖。洛陽縣令潘宿陽乾明。國子博士韓愈退之。前試左武衞冑曹李演廣文。前杭州錢塘縣尉鄭紘文明。元和三年十月九日同遊。¶ 

** 嵩山天封官題名¶ 
:PROPERTIES:
:TITID: QTWTIT11162
:PERSID: QTWAUT1455
:END:

元和四年三月二十六日。與著作佐郎樊宗師處士盧仝自洛中至少室謁李徵君渤。樊次玉泉寺。疾作歸。明日。遂與李盧道士韋濛僧榮並少室而東。抵眾寺。上太室中峯。宿封禪壇下石室。遂自龍泉寺釣龍潭水遇雷。明日。觀啟母石。入此觀。與道士趙元遇。乃歸。閏月三日。國子博士韓愈題。¶ 

** 迓杜兼題名¶ 
:PROPERTIES:
:TITID: QTWTIT11163
:PERSID: QTWAUT1455
:END:

河南尹水陸運使杜兼。尚書都官員外郎韓愈。水陸運判官洛陽縣尉李宗閔。水陸運判官伊闕縣尉牛僧孺。前同州韓城縣尉鄭伯義。元和四年九月二十二日。大尹給事奉詔祠濟瀆回。愈與二判官於此迎候。遂陪遊宿。愈題。¶ 

** 華嶽題名¶ 
:PROPERTIES:
:TITID: QTWTIT11164
:PERSID: QTWAUT1455
:END:

<pb:NFKB_QTW_p0559-14a>

淮西宣慰處置使門下侍郎平章事裴度。副使刑部侍郎兼御史大夫馬總。行軍司馬太子右庶子兼御史中丞韓愈。判官司勳員外郎兼侍御史李正封。都官員外郎兼侍御史馮宿。掌書記禮部員外郎兼侍御史李宗閔。都知兵馬使左驍衞將軍威遠軍使兼御史大夫李文悅。左廂都押衙兼都虞候左衞將軍兼御史中丞密國公高承。元和十一年八月。丞相奉詔平淮右。八日。東過華陰。禮於嶽廟。總等八人。實備將佐以從。¶ 

