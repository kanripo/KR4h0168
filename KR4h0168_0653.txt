#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0652-21a> 
#+PROPERTY: JUAN 0653
欽定全唐文卷六百五十三¶ 

<pb:KR4h0168_NKFB_0653-01a>
　元稹(七)¶ 

** 與史館韓侍郎書¶ 
:PROPERTIES:
:TITID: QTWTIT12895
:PERSID: QTWAUT1600
:END:

侍郎退之足下。稹與前襄州文學掾甄逢遊善。逢故刑部¶
員外郎濟之子。濟天寶中隱於衞之青巖山。採訪使苗公¶
等五人皆以狀薦。凡十徵不起。末以左拾遺就拜之。適值¶
祿山朝奏京師。懇於上前求為賓介。元宗可其奏。祿山還¶
至衞縣。遣太守鄭遵意詣山致命。輟行信宿以俟之。甄生¶
懼其難免。俛首從事。至天寶十二載。祿山反狀潛兆。慮不¶
得脫。乃偽瘖其口。復隱青巖。踰年而祿山叛。即日遣偽節¶
<pb:KR4h0168_NKFB_0653-01b>
度使蔡希德緘刃逼召。且曰。或不可強。斬首來徇。既而甄¶
生噤閉無言。延頸承刃。氣色和定。若甘心然。希德義而捨¶
之。祿山亦終不能致。慶緒繼逆。虜而囚之於東都安國觀。¶
代宗復洛。甄生臥匡牀詣元帥府。至則號摽自治。代宗為¶
之動色。遂命傳置長安。肅宗高其行。因授館於三司治所。¶
令從賊官囚慙拜之。受汚者莫不俯伏仰歎。恨不即死於¶
其地。且夫辨所從於居易之時。堅直操於利人之際。而猶¶
褊淺巽懦者之所不為。葢怫人之心難。而害己之避深也。¶ 

<pb:KR4h0168_NKFB_0653-02a>

况乎天下亂矣。王澤竭矣。死忠者不必顯。從亂者不必誅。¶
而能眷眷本朝。甘心白刃。難矣哉。是以治平則為公為卿¶
為鵷為鷺。世變則為虵為豕為獍為梟者。十恒八九焉。若¶
甄生冕弁不加於其身。祿食不進於其口。於天寶末葢青¶
巖之一男子耳。及亂則延頸受刃。分死不回。不以不顯而¶
廢忠。不以不誅而從亂。參合古今之士。葢百一焉。稹常讀¶
注記。缺而未書。謹備所聞。葢欲執事者編此義烈。以永永¶
於來世耳。子逢始生之歲。顏太師崔太傅皆為歌詩以美¶
<pb:KR4h0168_NKFB_0653-02b>
賢者之有後。且序甄生之本末云。及逢既長。耕先人舊田¶
於襄之宜城。讀書為文。不詣州里。歲饉則力穡節用。以給¶
足於親戚。歲穰則施餘於鄰里鄉黨之不能自持者。前後¶
斥家財排患難於朋友者數四。由是以義聞。襄之守狀為¶
文學。始就覊於吏職。稹聞風既久。因與之遊。逢每寃其父¶
之名不在於史。將欲抱所寃詣京師。告訴於司史氏。葢行¶
有日矣。以愚料之。甄子僕短馬瘦。言簡行孤。得不為驕閽¶
之所排訶。則權力者疑誕以臨之。固無自而入矣。因曉甄¶
生以無自入之勢。且告以執事者辱與稹游。願得所寃之¶
狀告。甄生厚相信待。由是輟行。既而自思。滓賤之中。猶願¶ 
<pb:KR4h0168_NKFB_0653-03a>
貢所聞於執事。得非愚且僭耶。然而誚笑之暇。幸垂察焉。¶
不宣。某再拜。¶ 

** 敘詩寄樂天書¶ 
:PROPERTIES:
:TITID: QTWTIT12896
:PERSID: QTWAUT1600
:END:

稹九歲學賦詩。長者往往驚其可教。年十五六。粗識聲病。¶
時貞元十年已後。德宗皇帝春秋高。理務因人。最不欲文¶
法吏生天下罪過。外閫節將。動十餘年不許朝覲。死於其¶
地不易者十八九。而又將豪卒愎之處。因喪負眾。橫相賊¶
殺。告變駱驛。使者迭窺。旋以狀聞天子曰。某邑將某能遏¶
亂。亂眾寧附。願為其帥。名為眾情。其實逼詐。因而可之者¶
<pb:KR4h0168_NKFB_0653-03b>
又十八九。前置介倅。因緣交授者亦十四五。由是諸侯敢¶
自為旨意。有羅列兒孫以自固者。有開導蠻夷以自重者。¶
省寺符篆。固於几閣。甚者擬詔旨。視一境如一室。刑殺其¶
下。不啻僕畜。厚加剝奪。名為進奉。其實貢入之數百一焉。¶
京城之中。亭第邸店。以曲巷斷。侯甸之內。水陸腴沃。以鄉¶
里計。其餘奴婢資財。生生之備稱之。朝廷大臣。以謹慎不¶
言為朴雅。以時進見者。不過一二親信。直臣義士。往往抑¶
塞。禁省之間。時或繕完隤墜。豪家大帥。乘聲相扇。延及老¶
佛。土木妖熾。習俗不怪。上不欲令有司備宮闥中。小碎須¶ 
<pb:KR4h0168_NKFB_0653-04a>
求。往往持幣帛以易餅餌。吏緣其端。剽奪百貨。勢不可禁。¶
僕時孩騃。不慣聞見。獨於書傳中初習理亂萌漸。心體悸¶
震。若不可活。思欲發之久矣。適有人以陳子昂感遇詩相¶
示。吟翫激烈。即日為寄思元子詩二十首。故鄭京兆於僕¶
為外諸翁。深賜憐獎。因以所賦呈獻京兆。翁深相駭異。秘¶
書少監王表在座。顧謂表曰。使此兒五十不死。其志義何¶
如哉。惜吾輩不見其成就。因召諸子訓責泣下。僕亦竊不¶
自得。由是勇於為文。又久之。得杜甫詩數百首。愛其浩蕩¶
津涯。處處臻到。始病沈宋之不存寄興。而訝子昂之未暇¶
<pb:KR4h0168_NKFB_0653-04b>
旁備矣。不數年。與詩人楊巨源友善。日課為詩。性復僻嬾。¶
人事常有閒暇。閒則有作。識足下時。有詩數百首矣。習慣¶
性靈。遂成病蔽。每公私感憤。道義激揚。朋友切磨。古今成¶
敗。日月遷逝。光景慘舒。山川勝勢。風雲景色。當花對酒。樂¶
罷哀餘。通滯屈伸。悲歡合散。至於疾恙窮身。悼懷惜逝。凡¶
所對遇異於常者。則欲賦詩。又不幸。年三十二時有罪譴¶
棄。今三十七矣。五六年之間。是丈夫心力壯時。常在閒處。¶
無所役用。性不近道。未能淡然忘懷。又復嬾於他欲。全盛¶
之氣。注射語言。雜糅精粗。遂成多大。然亦未嘗繕寫。適值¶ 
<pb:KR4h0168_NKFB_0653-05a>
河東李明府景儉在江陵時。僻好僕詩章。謂為能解。欲得¶
盡取觀覽。僕因撰成卷軸。其中有旨意可觀。而詞近古往¶
者。為古諷。意亦可觀。而流在樂府者。為樂諷。詞雖近古。而¶
止於吟寫性情者。為古體。詞實樂流。而止於模象物色者。¶
為新題樂府。聲勢㳂順。屬對穩切者。為律詩。仍以七言五¶
言為兩體。其中有稍存寄興。與諷為流者。為律諷。不幸少¶
有伉儷之悲。撫存感往。成數十詩。取潘子悼亡為題。又有¶
以干教化者。近世婦人。暈淡眉目。綰約頭鬢。衣服修廣之¶
度。及匹配色澤。尤劇怪艷。因為豔詩百餘首。詞有古今又¶
<pb:KR4h0168_NKFB_0653-05b>
兩體。自十六時。至是元和七年。已有詩八百餘首。色類相¶
從。共成十體。凡二十卷。自笑冗亂。亦不復置之於行李。昨¶
來京師。偶在筐篋。及通行。盡置足下。僅亦有說。僕聞上士¶
立德。其次立事。不遇立言。凡人急位。其次急利。下急食。僕¶
天與不厚。既乏全然之德。命與不遇。未遭可為之事。性與¶
不惠。復無垂範之言。兀兀狂癡。行近四十。儌名取位。不過¶
於第八品。而冒憲已六七年。授通之初。有習通之熟者。曰¶
通之地。濕墊卑褊。人士稀少。近荒札。死亡過半。邑無吏。市¶
無貨。百姓茹草木。刺史以下。計粒而食。大有虎豹虵虺之¶ 
<pb:KR4h0168_NKFB_0653-06a>
患。小有蟆蚋浮塵蜘蛛[:#AS-94FB:●]蜂之類。皆能鑽囓肌膚。使人瘡¶
痏。夏多陰霪。秋為痢瘧。地無醫巫。藥石萬里。病者有百死¶
一生之慮。夫何以僕之命不厚也如此。智不足也又如此。¶
其所詣之憂險也又復如此。則安能保持萬全。與足下必¶
復京輦。以須他日立言事之驗耶。但恐一旦與急食相符。¶
而終使足下受天下友不如已之誚。是用悉所為文。留穢¶
箱笥。比夫格奕樗塞之戲。猶曰愈於飽食。僕所為不又愈¶
於格奕樗塞之戲乎。昨行巴南道中。又有詩五十一首。文¶
書中得七年以後所為。向二百篇。繁亂冗雜。不復置之。執¶
<pb:KR4h0168_NKFB_0653-06b>
事前所為寄思元子者小歲云。為文不能自足其意。貴其¶
起予之始。且志京兆翁見遇之由。今亦寫為古諷之一。移¶
諸左右。僕少時授吹噓之術於鄭先生。病嬾不就。今在閒¶
處思欲怡神保和。以求其病。異日亦不復費詞於無用之¶
文矣。省視之煩。庶亦已於是乎。¶ 

** 誨姪等書¶ 
:PROPERTIES:
:TITID: QTWTIT12897
:PERSID: QTWAUT1600
:END:

告崙等。吾謫竄方始。見汝未期。粗以所懷。貽誨於汝。汝等¶
心志未立。冠歲行登。古人譏十九童心。能不自懼。吾不能¶
遠諭他人。汝獨不見吾兄之奉家法乎。吾家世儉貧。先人¶ 
<pb:KR4h0168_NKFB_0653-07a>
遺訓。常恐置產怠子孫。故家無樵蘇之地。爾所詳也。吾竊¶
見吾兄自二十年來。以下士之祿。持窘絕之家。其間半是¶
乞丐[:#AS-FEE3:●]¶ 
[:#AS-FBEC:●]騎游。以相給足。然而吾¶
生三十二年矣。知衣食之所自。始東都為御史時。吾常自¶
思。尚不省受吾兄正色之訓。而况於鞭笞詰責乎。嗚呼。吾¶
所以幸而為兄者。則汝等又幸而為父矣。有父如此。尚不¶
足為汝師乎。吾尚有血誠。將告於汝。吾幼乏岐嶷。十歲知¶
方。嚴毅之訓不聞。師友之資盡廢。憶得初讀書時。感慈旨¶
一言之歎。遂志於學。是時尚在鳳翔。每借書於齊倉曹家。¶
<pb:KR4h0168_NKFB_0653-07b>
徒步執卷。就陸姊夫師授。栖栖勤勤。其始也若此。至年十¶
五。得明經及第。因捧先人舊書。於西窗下鑽仰沉吟。僅於¶
不窺園井矣。如是者十年。然後粗霑一命。粗成一名。及今¶
思之。上不能及烏鳥之報復。下未能減親戚之饑寒。抱釁¶
終身。偷活今日。故李密云。生願為人兄。得奉養之日長。吾¶
每念此言。無不雨涕。汝等又見吾自為御史來。効職無避¶
禍之心。臨事有致命之志。尚知之乎。吾此意雖吾弟兄未¶
忍及此。葢以往歲忝職諫官。不忍小見。妄干朝聽。謫棄河¶
南。泣血西歸。生死無告。不幸餘命不殞。重戴冠纓。常誓効¶
死君前。揚名後代。歿有以謝¶ 
<pb:KR4h0168_NKFB_0653-08a>
先人於地下耳。嗚呼。及其時而不思。既思之而不及。尚何¶
言哉。今汝等父母天地。兄弟成行。不於此時佩服詩書。以¶
求榮達。其為人耶。其曰人耶。吾又以吾兄所識。易涉悔尤。¶
汝等出入游從。亦宜切慎。吾誠不宜言及於此。吾生長京¶
城。朋從不少。然而未嘗識倡優之門。不曾於喧嘩縱觀。汝¶
信之乎。吾終鮮姊妹。陸氏諸生。念之倍汝。小婢子等既抱¶
吾歿身之恨。未有吾克已之誠。日夜思之。若忘生次。汝因¶
便錄吾此書寄之。庶其自發。千萬努力。無棄斯須。稹付崙¶
鄭等。¶ 
¶
<pb:KR4h0168_NKFB_0653-08b>

** 代諭淮西書¶ 
:PROPERTIES:
:TITID: QTWTIT12898
:PERSID: QTWAUT1600
:END:

某月日。山南東道節度兼申光蔡等州招撫使檢校司空¶
嚴某。致書前彰義軍兵馬使吳侍御及淮西將士官吏申¶
光蔡等州百姓等。奉十月十九日詔書。以某充申光蔡招¶
撫使。某月日遣使齎勅送付界首布告訖。某頃鎮太原。與¶
吳侍御伯父相國公同受恩寄。交問歲時。歡好不絕。僅十¶
餘年。可謂至矣。及吳侍御先尚書繼當寵命。某又領鎮荊¶
南。前好復修。款密如舊。弔喪問疾。禮無不時。亦可謂勤矣。¶
某與吳侍御伯父先父既等夷。於吳侍御實丈人行。固已¶ 
<pb:KR4h0168_NKFB_0653-09a>
私矣。况朝廷以吳侍御因喪擾惑。迷誤詔旨。欲思致訓。未¶
忍加兵。仍以某為招撫之使。是吳尚書之嗣既絕。而由某¶
有復聯之望。捧詔以來。夙夜憂歎。不任憐痛之懷。某欲上¶
徵古類。恐引諭不明。切為諸公以近事灼然在耳目者言¶
之。今吳侍御棄喪背禮。捨父干君。誘聚師徒。希求爵位者。¶
豈不以貞元末年。天下方鎮物故。往往依憑眾請而得者。¶
十恒二三。以此為自偷之證耶。甚不然也。德宗皇帝御天¶
下日久。春秋高。理務便安。不欲生事。或謀及卒伍而置師¶
長。葢一時之權也。今天子二十八即皇帝位。控一海內。臣¶
<pb:KR4h0168_NKFB_0653-09b>
妾夷狄。赫然皇威。熏灼白日。初楊惠琳劉闢李錡猶守故¶
態。謂朝廷未即誅擒。曾不知逾月之間。皆頭懸藳街。腰斬¶
都市。此諸公之所聞見也。自是蠻夷懾竄。戎臣震惕。相與¶
奔走朝闕之不暇。今廟堂之上。命將擇帥。容易於授卿長。¶
即吳侍御希求非望之志。安得復行於今日哉。此眾不可¶
憑位不可取之明驗也。今吳侍御蓄聚糗糧。繕完城壘。偷¶
侵縣邑。不自危亡者。豈不以貞元中吳相國為讒邪所鬬。¶
錯誤朝章。韓太保率眾奉詞。而吳相國終以宥免。又以此¶
為自偷之證耶。又不然也。日者謀議之臣。算畫不審。韓太¶ 
<pb:KR4h0168_NKFB_0653-10a>
保行陣之將耳。總統非所長。而又徵天下烏合之眾以授¶
之。是以遷延進退。不時成功。然猶吳相國悔過乞降。深自¶
咎責。朝廷多之。僅乃全活。且吳相國躬服節儉。衣食與士¶
卒同。蓄貨力耕。向三十載。然後粗能支一戰耳。今吳尚書¶
馭眾日淺。吳侍御年位俱卑。諸將之在下者。皆怏怏苟容。¶
非有威懷信服之志。百姓日蹙。賦斂月加。天兵四臨。耕織¶
盡廢。竊聞壯者刼而為兵。老弱妻孥。吞聲於道路。而欲以¶
吳相國三十年拊循積聚之力為自比。甚相懸矣。况國家¶
命全軍之將。用不竭之資。烏尚書董懷汝之師。李尚書舉¶
<pb:KR4h0168_NKFB_0653-10b>
陳許之眾。柳中丞以鄂之全軍軍於安陸。令狐中丞以淮¶
南之銳旅屯於壽春。某以襄陽之勁卒數萬集於唐。而又¶
益之以魏博之驍騎。江陵之強弩。以攻則彼有壓卵之危。¶
以守則我無出疆之費。用三州之賦。敵天下四海之饒。以¶
一旅之師。抗天下無窮之眾。雖妾婦騃孩。猶知笑之。而况¶
於義夫壯士哉。若聖天子推含垢之化。圖不戰之功。使環¶
而守之。塞其飛走。則男不得耕。女不得織。鹽茗之路絕。倉¶
廩之積空。不三數月。求諸公於枯魚之肆矣。儻或神算風¶
驅。天威電激。使齊攻四面。各裂一隅。彼若聚而待之則自¶ 
<pb:KR4h0168_NKFB_0653-11a>
窮。分而應之則不足。東抗則西入。南備則北侵。腹背受攻。¶
首尾皆畏。赤族之刑既迫。輿櫬之計方施。則固難期於曩¶
時之宥免矣。此又力不可支勢不可久之明驗也。今吳侍¶
御厚利買交。嚴刑劫質。謂王師可敵。謂已眾不離者。豈不¶
以大將李義等言甘約重。許以死生之為耶。又不然也。夫¶
李錡據吳楚之雄。兼榷管之利。選才養士。向十五年。獨以¶
張子良為腹心不貳之將。故授以銳健先鋒之兵。又以裴¶
行立為骨肉不欺之親。故授以敢死酬恩之卒。然而一朝¶
遷延王命稱疾不朝。子良朝倒戈以攻於外。而行立夕縱¶
<pb:KR4h0168_NKFB_0653-11b>
火以應於內。錡則戮死。而張裴甚榮。此又諸公之所聞見¶
也。劉闢乘韋令饒衍之後。廩藏穀帛。以億萬計。啖養士卒。¶
憑恃阻固。以仇良輔有樸厚不搖之心。是以成其要害而¶
授之兵。然而天兵一麾。因壘來下。席卷餘孽。巴蜀大定。闢¶
則戮死。而良輔甚榮。此又諸公之所聞見也。盧從史內蘊¶
私邪。外張威武。熒惑天聽。逗留王師。以烏尚書有委用親¶
信之恩。故授之以爪牙衞已之眾。然而睿畧潛施。元凶就¶
執。烏尚書清壘整旅以俟命。從史放死。而尚書甚榮。此又¶
諸公之所見聞也。此數君子者。豈受利不厚。而誓約不明¶ 
<pb:KR4h0168_NKFB_0653-12a>
哉。葢逆順之理殊。而子孫之禍大也。且田太保季安藉累¶
代繼襲之勢。身沒之後。允子不肖。將卒聚謀而請之天子。¶
天子嘉其忠而與之。賚百萬之財以贍軍。復三年之賦以¶
勵俗。輟郎署之英以榮其賓介。而坐專席操郡國者又相¶
繼。彼魏博三軍之士。豈獨不受恩於田氏父子耶。葢苦其¶
束縛禁閉。終日以城門為戰場。思復泰然游泳於王澤耳。¶
今國家用烏尚書為重鎮。所以警諸將囚縛受賞之功。用¶
仇大夫為先驅。所以警城堡降下寵榮之利。使田大夫統¶
魏博向義之旅。所以勵三軍去邪附正之機。奈何吳侍御¶
<pb:KR4h0168_NKFB_0653-12b>
碎六尺之軀。為李義輩求福之費。絕公侯之嗣。為淮西軍¶
受賞之資。其為人謀也則厚矣。自謀何薄哉。此又將不可¶
恃而兵不可保之明驗也。今天子垂惻隱之詔。建招撫之¶
名。吳侍御若束身歸朝。將吏等繼踵向闕。縱不得與烏尚¶
書張金吾分封並位。受立功之賞。獨不得與田懷諫命服¶
趨朝。奉先人之家嗣乎。且張伯靖五溪之蠻隸耳。聚徒殺¶
人。為惡甚大。聖上憐其愚。詔某招致之。而猶據戎行之右¶
職。忝佐郡之清員。豈獨於吳侍御洎淮西之將吏。而阻其¶
自新之路哉。諺曰天不可違。又曰時不可失。書至之日。善¶ 
<pb:KR4h0168_NKFB_0653-13a>
自圖之。如或違天失時。寢而不報。則王師進擊於外。義士¶
潛謀於中。身首之戮指期。肘腋之危坐見。異日為天下戮¶
笑。而李義等成封侯之利。豈不大哀哉。戎事方殷。未獲周¶
盡。感念平昔。興然動懷。¶ 

** 上門下裴相公書¶ 
:PROPERTIES:
:TITID: QTWTIT12899
:PERSID: QTWAUT1600
:END:

通州司馬元稹謹再拜獻書相公閣下。昔者相公之掾洛¶
也。稹獲陪侍道途。不以妄庸。諮及章啟。則固竊聞閣下以¶
文皇勅起居郎書居安思危四字於笏上為至戒矣。今陛¶
下當晉武平吳之後。閣下即周公東征而還。安孰甚焉。思¶
<pb:KR4h0168_NKFB_0653-13b>
豈可廢。况今四邸並開。掃門之賓競至。碣石餘沴。束身之¶
款未堅。則閣下推食握髮之意。何遽移之於高枕擊鐘之¶
逸乎。且夫得人則理之談。實老生之常語。至於切近。猶飢¶
者欲食。不可惡熟俗而不言也。若稹之末學淺見。又安敢¶
引喻古昔於閣下。獨憶得近日故裴兵部之為人也。甄辨¶
清淨。號為名流。及其為相也。構致㣥材。棟梁榱桷。咸適其¶
用。人頗隘之。至於激濁揚清。亦無所愛吝。是以秉政不累¶
月。閣下自外僚為起居郎。韋相自巴州知制誥。張河南自¶
邕幕為御史。李西川自饒州為雜端。密勿津梁之地。半得¶ 
<pb:KR4h0168_NKFB_0653-14a>
其人。如故韋簡州勳及稹等。[:#AS-8462:⿰扌叐]於疑礙置之朝行者又十¶
數。然後排異已之巨敵。引協心之至交。當時一二年間。幾¶
至於姦無蹊隧。而政有根本矣。及山東沴作。上以兵事咨¶
之。則對以禁暴息人之外。不能有以佐震耀。是以樽俎之¶
謀。不專於廊廟。葢廉善精微之士。素熟於心胷。而泛駕乘¶
桴之才。未嘗校量於左右也。比於閣下今日之雄材大畧¶
為短矣。然而即世之後。雖無李嚴廖立之思。而十載之內。¶
備將相號名卿者。多其引[:#AS-8462:⿰扌叐]。嗚呼。方鮑叔之功。斯不細矣。¶
昨者閣下方事淮蔡。獨當鑪錘。內蘊深謀。外排㣥議。始以¶
<pb:KR4h0168_NKFB_0653-14b>
追韓信[:#AS-8462:⿰扌叐]呂蒙為急務。固非叔孫通薦儒之日也。今殊勳¶
既建。王化方行。亦常念魏鄭公守成之難。而三復文皇帝¶
思危之詔乎。以愚揆之。欲人之不怨。莫若遷授之有常。欲¶
人之竭誠。莫若援拯於焚溺。何謂有常而不怨。以省言之。¶
由後行為前行。以臺言之。自察院轉殿院。苟不如是則怨¶
矣。苟能如是何怨哉。何謂援拯而竭誠。某又不敢移之於¶
他人。借如小生之庸且昧也。固不及班行之中輩。又敢自¶
讓於郎吏之末者乎。向使元和中一年為拾遺。二年為補¶
闕。不三四年為員外。又三四年為正郎。則宰物者雖朝許¶ 
<pb:KR4h0168_NKFB_0653-15a>
之以綸誥。暮許之以專席。厚則厚矣。遽責其隳肝瀝膽。同¶
厮養之用力。亦難哉。及夫為計不良。困於溝瀆者十年矣。¶
苟有舒其胝攣置之趨走者。又安敢愛氣力吝心髓於和¶
扁耶。是猶龜鼉之有泉。烏鳥之有林。何嘗媿於水木。苟或¶
縶而籠之。鏁而檻之。其或放之投之者。則必啁啾顧慕以¶
報之。報其免於難也。今天下病溝瀆困籠檻。思閣下藥之¶
養之投之放之者。豈特小生而已哉。且曩時之窒閣下及¶
小生者。豈不以閣下疏有居安思危之字為抵忌。對上以¶
河南縣尉非貶官為說乎。向非裴兵部一二明之。則某終¶
<pb:KR4h0168_NKFB_0653-15b>
老於窮賤。固其宜也。儻閣下復三二年遲迴於外任。則少¶
陽邀望之際。固未得奉煌煌之命。以周知其巢穴矣。當元¶
濟討除之始。又安能定已成之策於上前。排未亡之疑於¶
眾口哉。今天下能不有萬一於閣下之才畧。而猶跼足帖¶
脅。私自憐愛其志力哉。况當今陛下在宥四海。與人為天。¶
特降含垢棄瑕之書。且授隨才任能之柄於閣下。閣下若¶
能蕩滌痕累。洞開嫌疑。棄仇如振塵。愛士如救餒。使恃才¶
薄行者自贖於煩辱。以能見忌者騁力於通衢。上以副陛¶
下咸與惟新之懷。次以廣閣下好善救人之道。使千百年¶ 
<pb:KR4h0168_NKFB_0653-16a>
外。謂閣下與裴兵部為交相短長。亦足為賢相矣。未盡善¶
也。且夫當陛下肇臨宇宙之初。與得天久照之後。愈光明¶
矣。安有裴兵部[:#AS-8462:⿰扌叐]㣥才於前。則盡行。閣下[:#AS-8462:⿰扌叐]㣥才於後。則¶
盡廢。以閣下沐浴恩波之始。與徽猷克壯之秋。愈汪洋矣。¶
又安有救裴寰之罪。換禹錫之官。則盡易。振天下之窮滯。¶
行渙汗之條目。則盡難。某雖至愚。未敢然也。某自十年遭¶
罹多故。每欲發書朋舊。尚不敢盡陳其情。豈不知干宰相¶
有不測之罪耶。熟自計之。與其瘴死蠻夷。自題不遇之牓。¶
比夫塵穢尊重。伏危言之。刑無異也。聊因所善。緘獻鄙誠。¶
<pb:KR4h0168_NKFB_0653-16b>
翹企刑書。不敢逃讓。不宣。稹頓首。¶ 

** 賀裴相公破淮西啟¶ 
:PROPERTIES:
:TITID: QTWTIT12900
:PERSID: QTWAUT1600
:END:

某啟。伏見當道節度使牒。伏承相公生擒吳元濟。歸斬闕¶
下。功高振古。事絕稱言。億兆讙呼。天下幸甚。某聞舉世非¶
之。而心不惑者。謂之明。㣥疑未亡。而計先定者。謂之智。日¶
者天棄淮蔡。畜為汙渚。五十年間。三后垂顧。眇爾元濟。繼¶
為凶妖。謂君命可逃。以父死為利。聖上以睿謨神筭。方議¶
翦除。㣥下守見習聞。咸懷阻沮。公英猷獨運。卓立不回。內¶
排疑惑之詞。外輯異同之旅。三軍保任。一意誅鋤。投石之¶ 
<pb:KR4h0168_NKFB_0653-17a>
卵雖危。拒輪之臂猶奮。賴閣下忠誠憤激。親自拊巡。靈旗¶
一臨。餘沴電掃。此所謂俟周公而後淮夷服。得元凱而後¶
吳寇平。凡在陶甄。孰不忻幸。况某早趨門館。抃躍尤深。僻¶
守遐荒。不獲隨例拜賀。無任踴躍徘徊之至。¶ 

** 上興元權尚書啟¶ 
:PROPERTIES:
:TITID: QTWTIT12901
:PERSID: QTWAUT1600
:END:

某啟。某聞周諸侯生桓文時。而不列於盟會。則夷狄之。以¶
其微不能自達於盟主也。元和以來。貞元而下。閣下主文¶
之盟。餘二十年矣。某亦盜語言於經籍。卒未能効互鄉之¶
進。甚自羞之。自陛下以環梁十六州之地授閣下。麾葢鐵¶
<pb:KR4h0168_NKFB_0653-17b>
棨。元纛青旌。晨(一作泉)魚符竹信。車朱左右轓。府置軍司馬。¶
以上官屬。刻節而總制之。則某實為環內之州司馬。而又¶
移族謁醫。在閣下治所。私心懽欣。願改前恥。然而吏通之¶
初。有言通之州幽陰險蒸瘴之甚者。私又自憐其才命俱¶
困。恐不能復脫於通。由是生心。悉所為文。留置友善。冀異¶
日善惡不忘於朋類耳。筐篋之類。遂無遺餘。方創新詞。以¶
須供贄。不幸瘡痍暴侵。手足沉廢。恐一旦神棄其形。終不¶
得自進於閣下。因用官通已來所作詩及常記憶者。共五¶
十首。又文書中得遷廟議移史官書戡難紀。并在通時敘¶ 
<pb:KR4h0168_NKFB_0653-18a>
詩一章。次為卷軸。封用上獻。塵黷尊重。帖伏迴遑。謹以啟¶
陳不宣。謹啟。¶ 

** 上令狐相公詩啟¶ 
:PROPERTIES:
:TITID: QTWTIT12902
:PERSID: QTWAUT1600
:END:

某啟。某初不好文章。徒以仕無他歧。強由科試。及有罪譴¶
棄之後。自以為廢滯潦倒。不復以文字有聞於人矣。曾不¶
知好事者抉摘芻蕪。塵黷尊重。竊承相公特於廊廟間道¶
某詩句。昨又面奉教約。令獻舊文。戰汗悚踴。慙忝無地。某¶
始自御史府謫官於外。今十餘年矣。閒誕無事。遂用力於¶
詩章。日益月滋。有詩向千餘首。其間感物寓意。可備矇瞽¶
<pb:KR4h0168_NKFB_0653-18b>
之諷達者有之。詞直氣麤。罪戾是懼。固不敢陳露於人。唯¶
盃酒光景間。屢為小碎篇章。以自吟暢。然以為律體卑痺。¶
格力不揚。苟無姿態。則陷流俗。常欲得思深語近。韻律調¶
新。屬對無差。而風情自遠。然而病未能也。江湘間多有新¶
進小生。不知天下文有宗主。妄相倣傚。而又從而失之。遂¶
至於支離褊淺之詞。皆目為元和詩體。某又與同門生白¶
居易友善。居易雅能為詩。就中愛驅駕文字。窮極聲韻。或¶
為千言。或為五百言律詩。以相投寄。小生自審不能有以¶
過之。往往戲排舊韻。別創新詞。名為次韻相酬。葢欲以難¶ 
<pb:KR4h0168_NKFB_0653-19a>
相挑耳。江湘間為詩者復相倣傚。力或不足。則至於顛倒¶
語言。重複首尾。韻同意等。不異前篇。亦目為元和詩體。而¶
司文者考變雅之由。往往歸咎於稹。嘗以為雕蟲小事。不¶
足以自明。始聞相公記憶。累旬以來。實懼糞土之墻。庇以¶
大廈。使不摧壞。實為版築者之娛。輒繕寫古體謌詩一百¶
首。百韻至兩韻律詩一百首。合為五卷。奉啟跪陳。或希構¶
廈之餘。一賜觀覽。知小生於章句中欒櫨榱桷之材。盡曾¶
量度。則十餘年之邅迴。不為無用矣。詞旨瑣劣。冒黷尊嚴。¶
伏候刑書。不敢逃讓。死罪死罪。¶ 
¶
<pb:KR4h0168_NKFB_0653-19b>

** 與衞淮南石琴薦啟¶ 
:PROPERTIES:
:TITID: QTWTIT12903
:PERSID: QTWAUT1600
:END:

疊石琴薦一。(出當州龍璧灘下)右件琴薦。躬往採獲。稍以珍奇。特¶
表殊形。自然古色。伏惟閣下稟夔旦之至德。蘊牙曠之元¶
蹤。人文合宮徵之深。國器專瑚璉之重。藝深攫醳。將成玉¶
燭之調。思叶歌謠。足助薰風之化。願以頑璞。上奉徽音。(闕¶
一字)響亮於五絃。應鏗鏘於六律。沉淪雖久。提拂未忘。儻¶
垂不撤之恩。敢効彌堅之用。¶ 

** 制誥自序¶ 
:PROPERTIES:
:TITID: QTWTIT12904
:PERSID: QTWAUT1600
:END:

制誥本於書。書之誥命訓誓。皆一時之約束也。自非訓導¶ 
<pb:KR4h0168_NKFB_0653-20a>
職業。則必指言美惡。以明誅賞之意焉。是以讀說命則知¶
輔相之不易。讀允征則知廢怠之可誅。秦漢以來。未之或¶
改。近世以科試取士文章。司言者苟務刓飾。不根事實。升¶
之者美溢於詞。而不知所以美之之謂。黜之者罪溢於紙。¶
而不知所以罪之之來。而又拘以屬對。跼以圓方。類之於¶
賦判者流。先王之約束。葢掃地矣。元和十五年。余始以祠¶
部郎中知制誥。初約束不暇。及後累月。輒以古道干丞相。¶
丞相信然之。又明年。召入禁林。專掌內命。上好文。一日。從¶
容議及此。上曰。通事舍人不知書便其宜。宣贊之外無不¶
<pb:KR4h0168_NKFB_0653-20b>
可。自是司言之臣。皆得追用古道。不從中覆。然而余所宣¶
行者。文不能自足其意。率皆淺近。無以變例。追而序之。葢¶
所以表明天子之復古。而張後來者之趣尚耳。¶ 

** 文藳自敘¶ 
:PROPERTIES:
:TITID: QTWTIT12905
:PERSID: QTWAUT1600
:END:

劉歆云。制不可削。予以為有可得而削之者。貢謀猷。持嗜¶
慾。君有之則譽歸於上。臣專之則譽歸於下。苟而存之。其¶
攘也。非道也。經制度。明利害。區邪正。辨嫌惑。存之則事分¶
著。去之則是非泯。苟而削之。其過也。非道也。元和初。章武¶
皇帝新即位。臣下未有以言刮視聽者。予時始以對詔在¶ 
<pb:KR4h0168_NKFB_0653-21a>
拾遺中供奉。由是獻教本書諫職論事者表十數通。仍為¶
裴度李正辭韋熏訟所言當行。而宰相曲道上語。上頗悟。¶
召見問狀。宰相大惡之。不一月。出為河南尉。後累歲補御¶
史使東川。謹以元和赦書劾節度使嚴礪籍塗山甫等八¶
十八家。過賦梓遂之民數百萬。朝廷異之。奪七刺史料。悉¶
以所籍歸於人。會潘孟陽代礪為節度使。貪過礪。且有所¶
承迎。雖不敢盡廢詔。因命當得所籍者皆入資。資過其稱。¶
摧薪盜賦無不為。仍為礪密狀不當得醜諡。予自東川還。¶
朋礪者潛切齒矣。無何。分莅東都臺。天子久不在都。都下¶
<pb:KR4h0168_NKFB_0653-21b>
多不法者。百司皆牢獄。有裁接吏械入逾歲。而臺府不得¶
而知者。予因飛奏絕百司專禁錮。河南尉判官。予劾之。忤¶
宰相旨。監徐使死於軍。徐帥郵傳其柩。柩至洛。其下毆詬¶
主郵吏。子命吏徙柩於外。不得復乘傳。浙西觀察使封杖¶
決安吉令至死。河南尹誣奏書生尹泰階請死之。飛龍使¶
誘趙實家逃奴為養子。田季安盜娶洛陽衣冠女。汴州沒¶
入死商錢且千萬。滑州賦於民以千。授於人以八伯。朝廷¶
饋東師。主計者悞命牛車四千三百乘。飛芻越太行。類是¶
數十事。或移或奏。皆主之。貞元已來。不慣用文法。內外寵¶ 
<pb:KR4h0168_NKFB_0653-22a>
臣皆喑嗚。會河南尹房式詐諼事發。奏攝之。前所喑嗚者¶
呌噪。宰相素以劾判官事相銜。乘是黜子江陵掾。後十年¶
始為膳部員外郎。穆宗初。宰相更相用事。丞相段公一日¶
獨得對。因請亟用兵部郎中薛存慶考功員外郎牛僧孺。¶
予亦在請中。上然之。不十數日。次用為給舍。他忿恨者日¶
夜搆飛語。予懼罪。比上書自明。上憐之。三召與語。語及兵¶
賦洎西北邊事。因命經紀之。是後書奏及進見。皆言天下¶
事。外間不知。多臆度。陛下益憐其不漏禁中語。召入禁林。¶
且欲亟用為宰相。是時裴度在太原。亦有宰相望。巧者謀¶
<pb:KR4h0168_NKFB_0653-22b>
欲俱廢之。乃以予所無搆於裴。裴奏至。驗之皆失實。上以¶
裴方握兵。不欲校曲直。出予為工部侍郎。而相裴之期亦¶
衰矣。不累月。上盡得所搆者。雖不能暴揚之。遂果初意。卒¶
用予與裴俱為宰相。復有搆狂民告予借客刺裴者。鞫之¶
復無狀。然而裴與予以故俱罷免。始元和十五年八月得¶
見上。至是未二歲。僭忝恩寵。無是之速者。遭罹謗咎。亦無¶
是之甚者。是以心腹腎腸。糜費於扶衞危亡之不暇。又惡¶
暇經紀陛下之所付哉。然而造次顛沛之中。前後列上兵¶
賦邊防之狀。可得而存者。一百一十五。苟而削之。是傷先¶ 
<pb:KR4h0168_NKFB_0653-23a>
帝之器使也。至於陳暢辨謗之章。去之則無以自明於朋¶
友矣。其餘郡縣之奏請賀慶之禮。因亦附於件目。始教本¶
書。至於為人雜奏二十有七軸。凡二百二十有七奏。終歿¶
吾世。貽之子孫。式所以明經制之難行。而銷毀之易至也。¶ 

** 白氏長慶集序¶ 
:PROPERTIES:
:TITID: QTWTIT12906
:PERSID: QTWAUT1600
:END:

白氏長慶集者。太原人白居易之所作。居易字樂天。樂天¶
始言。試指之無二字。能不誤。(原注具樂天與予書)始既言。讀書勤敏。¶
與他兒異。五六歲識聲韻。十五志詩賦。二十七舉進士。貞¶
元末進士。尚馳競不尚文。就中六籍尤擯落。禮部侍郎高¶
<pb:KR4h0168_NKFB_0653-23b>
郢始用經藝為進退。樂天一舉擢上第。明年[:#AS-8462:⿰扌叐]萃甲科。由¶
是性習相近。遠求元珠斬白虵劍等賦。洎百節判。新進士¶
競相傳於京師矣。會憲宗皇帝冊召天下士。樂天對詔稱¶
旨。又登甲科。未幾。入翰林掌制誥。比比上書言得失。因為¶
喜雨詩秦中吟等數十章。指言天下事。時人比之風騷焉。¶
予始與樂天同校秘書。前後多以詩章相贈答。會予譴掾¶
江陵。樂天猶在翰林。寄予百韻律詩及雜體。前後數十章。¶
是後各佐江通。復相詶寄。巴蜀江楚間洎長安中少年。遞¶
相倣效。競作新詞。自謂為元和詩。而樂天秦中吟賀兩諷¶ 
<pb:KR4h0168_NKFB_0653-24a>
諭閑適等篇。時人罕能知者。然而二十年間。禁省觀寺郵¶
堠墻壁之上無不書。王公妾婦牛童馬走之口無不道。至¶
於繕寫模勒。衒賣於市井。或持之以交酒茗者。處處皆是。¶
其甚者有至於盜竊名姓。苟求自售。雜亂閒廁。無可奈何。¶
予嘗於平水市中。見村校諸童。競習歌詠。召而問之。皆對¶
曰。先生教我樂天微之詩。固亦不知予之為微之也。又雞¶
林賈人求市頗切。自云本國宰相每以一金換一篇。其甚¶
偽者。宰相輒能辨別之。自篇章已來。未有如是流傳之廣¶
者。長慶四年。樂天自杭州刺史以右庶子詔還。予時刺郡¶
<pb:KR4h0168_NKFB_0653-24b>
會稽。因得盡徵其文。手自排纘。成五十卷。凡二千二百五¶
十一首。前輩多以前集中集為名。予以為國家改元長慶。¶
訖於是。因號曰白氏長慶集。大凡人之文各有所長。樂天¶
之長。可以為多矣夫。諷諭之詩長於激。閒適之詩長於遣。¶
感傷之詩長於切。五字律詩百言而上長於贍。五字七字¶
百言而下長於情。賦贊箴戒之類長於當。碑記敘事制誥¶
長於實。啟奏表狀長於直。書檄詞策剖判長於盡。總而言¶
之。不亦多乎哉。至於樂天之官秩景行。與予之交分淺深。¶
非敘文之要也。故不書。長慶四年冬十二月十日。微之序。¶ 

¶
