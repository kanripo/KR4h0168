#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0816-21a> 
#+PROPERTY: JUAN 0817
欽定全唐文卷八百十七¶ 

<pb:NFKB_QTW_p0817-01a>

* 楊光¶ 
:PROPERTIES:
:PERSID: QTWAUT2125
:END:

光。中和時人。¶ 

** 赤石樓隱難記¶ 
:PROPERTIES:
:TITID: QTWTIT16528
:PERSID: QTWAUT2125
:END:

混茫既分。乾坤成列。形下曰器。積而為山。洎禹別九州。漢通百越。此山則維揚東甌之地。峩峩傑出。發地千尋。峭削凌空。壁懸四面。其乃陰陽偏顧。造化有情。呀開石門。路通極頂。天生厚土。蔭以森羅。地廣百家。人勝千眾。天下靈蹟。此乃標奇。自乎開元之末。袁晁作叛。起於天台。攻陷當州。逃亡無數。惟此一鄉。人戶數百餘家。而登此樓。以逃其難。乃有兵戈百眾。來繞其山。飛矢彎弧。豈能侵動。既難攻擊。莫不相守經旬。其恃乃智士。而獲良計。以米飴豕。投於岩下。㣥盜剖之。自相謂曰。岩頂積穀尚多。我等相守。難以待其乏乎。遂共奔去。而攻他疆。其後便乃清平。干戈不擾。人忘往難。無復再遊。運轉年移。迄今為古。其樓近代居人。皆懼有神聖居止。及乾符五年。趙言奔衝之時。不敢登此迴避。以至中和二年。屢被洞寇侵逼。焚却鄉閭。兼遂昌數縣軍馬。頻來憑陵。老幼惶惶。倦於深竄。乃有耆父河間郡俞¶ 
<pb:NFKB_QTW_p0817-02a>
強。邀伴攀緣。登此樓頂。芟夷繁木。以創草庵。巧立層梯。而通行路。遂召鄉鄰老幼。共此逃形。寢寐安然。狂兵攻守。無路侵凌。是年五月。當州中軍屯營州郭。居人投軍眾。仇讐相害。村野遭搜。近遠逃亡。不可勝數。此之一鄉。而有武都郡章承趣。年當少俊。英傑冠時。鄉內欽依。眾皆推讓。蒙兵馬司僉差。部領數百衞士。占護家鄉。各藏財泉於藪岩。共置軍部於老竹。外都畏懼。不敢來侵。戶口完全。耕稼無失。於時太守張公。朝望崇重。遠降分符。撫恤安邦。便蒙康泰。當今四境未安。內憂侵擾。且居岩頂。有百餘家。並是鄉內英俊。賢明父宿。共棲幽境。何異神仙。余因遊觀。奉命為記。時唐中和二年壬寅十一月初八日。¶ 

* 王景崇¶ 
:PROPERTIES:
:PERSID: QTWAUT2126
:END:

景崇字孟安。贈司空成德軍節度使紹鼎子。懿宗朝嗣為節度。以平龎勛功進同中書門下平章事檢校太尉兼中書令。封趙國公。乾符五年進封常山王。檢校太傅。中和三年卒。年三十七。贈太傅。諡忠穆。¶ 

** 誅蘇祐奏¶ 
:PROPERTIES:
:TITID: QTWTIT16529
:PERSID: QTWAUT2126
:END:

當道慈谷靈壽兩鎮報。蔚州刺史蘇祐。擅驅兵騎。侵突臣¶ 
<pb:NFKB_QTW_p0817-03a>
管界。及謀逆辭事。尋巳處置訖者。蘇佑本自微人。謬承聖奬。自拋離郡邑。竄保山巖。臣亦愍以困窮。累曾救䘏。慮其猖獗。每使慰安。豈期無惡不為。有兇皆納。狐鳴鼠伏。曾不悛心。擐甲弄兵。嘗思怒目。况朝廷道全姑息。思務含宏。加騎省之榮資。除濮陽之望郡。而又拒違明勅。侮易天朝。擅割屬城。背雲中而納款。潛將逆黨。附并部以揚威。昨者初犯中山。尚深疑貳。謂其舉眾。將議朝天。或捨逆以自新。或樹功而遷善。殊不知終懷鴆毒。竟務鴟張。刦后臼之倉儲。逼冒零之鎮戌。旋則亂驅虵豕。入臣封疆。陰蓄姦欺。伺臣勇怯。臣此時未窮來意。詎忍加兵。尋令問以行藏。兼遣倒其戈甲。然終無一字。以述端倪。累有元隨。自陳狀跡。云本擬脅臣優給。刦臣材廬。奮戰馬而以利犬羊。招亡命而別謀吞并。臣尚觀釁變。待以膳羞。苟尚可以恩懷。且欲候其敕命。其賊緣已擬發露。自致蒼黃。乃與後來敗卒合謀。便擬據城作梗。臣既優饒稍過。傾覆是虞。固難使四郡軍民。噬臍貽悔。一城生性。束手受誅。其蘇祐一行徒黨。除歿告軍將人數外。今月七日。並巳分兵誅戮訖。此皆皇帝陛下雷霆振響。宗社垂靈。將復致於中興。故先除其小醜。况此¶ 
<pb:NFKB_QTW_p0817-04a>
賊逋藏藪澤。招聚兇豪。締結厲階。爰輕數度。包含怨府。不啻十年。其寨即在中山一隅。去大同咫尺。彼兩鎮不能覆巢破卵。蕩葉夷根者。葢以其兔狡難蹄。獸窮則搏。顧茲疾疚。實謂腹心。苟非天靜寰中。曷使魚遊釜內。今則欃槍一掃。噍類無遺。凡在邊藩。孰不鼓躍。¶ 

* 高彥休¶ 
:PROPERTIES:
:PERSID: QTWAUT2127
:END:

彥休自號參寥子。¶ 

** 闕史序¶ 
:PROPERTIES:
:TITID: QTWTIT16530
:PERSID: QTWAUT2127
:END:

皇朝濟濟多士。聲名文物之盛。兩漢纔足以扶輪捧轂而已。區區晉魏周隋已降。何足道哉。故自武德貞觀而後。吮筆為小說小錄稗史野史雜錄雜紀者多矣。貞元大歷已前。捃拾無遺事。大中咸通而下。或有可以為誇尚者。資談笑者。垂訓誡者。惜乎不書於方冊。輒從而記之。其雅登於太史氏者。不復載錄。愚乾符甲午歲生唐世。二十有一。始隨鄉薦於小宗伯。或預聞長者之論。退必草於擣網。歲月滋久。所錄甚繁。辱親朋所知。謂近強記。中和歲。齊偷構逆。翠華幸蜀。搏虎未期。鳴鑾在遠。旅泊江表。問安之暇。出所記述。亡逸過半。其間近屏幃者。涉疑誕者。又刪去之。十存¶ 
<pb:NFKB_QTW_p0817-05a>
三四焉。共五十一篇。分為上下卷。約以年代為次。討尋經史之暇。時或一覽。猶至味之有葅醢也。甲辰歲清和月編次。¶ 

* 黃璞¶ 
:PROPERTIES:
:PERSID: QTWAUT2128
:END:

璞字紹山。又字德溫。閩縣人。大順中擢進士第。官校書郎。¶ 

** 林孝子傳¶ 
:PROPERTIES:
:TITID: QTWTIT16531
:PERSID: QTWAUT2128
:END:

林孝子攢。泉州莆田縣人。初舉進士不第。仕塞垣。後仕不擇祿。為福唐縣尉。冀遂迎養。未果。聞親有疾。奔還其家。行不俟車。食而失哺。及罹難疾。殆至殞絕。漿不濡口。往往三日或五日。自埏鏄甓。營邱隴。及踰葬期。獨廬墓側。飛走助哀。神祇薦祉。故白烏再集。甘露聯降。泉州申使府。時貞元癸酉歲。李若初廉使茲地。深所嘉嘆。遣從事親往視驗。會天久暵乾。露彩融釋。攢拊膺大哭曰。自盡於其親。人子常道。貞符之降。本非所望。向者所降。其福我耶。其禍我耶。今使車將至。苟非所驗。非餘骸足顧。抑將殃乎州里矣。逡巡愁雲四合。異香中來。觸物氤氳。歘成甘露。煥然五色。餲然甘味。移時不消。千木同色。靈烏素質。翻翩來翔。闔郡共觀。無不從騐。以是悖者知敬。悍者知馴。既圖其狀。李公錄以¶ 
<pb:NFKB_QTW_p0817-06a>
上奏。德宗敦勸孝道。降制襃異。命立雙闕於其墓。旌表門閭。舉宗皆蠲征徭。厚加爵餼。迨今號為闕下林家。歐陽詹曾序甘露述。備詳其事。黃子曰。天道不遠。感而遂通。林生因心之感。上達乎天。累降祥符。坐獲旌表。是謂天爵。豈下萬鍾之貴。遂登名此書。以聳孝道云爾。¶ 

** 王郎中傳¶ 
:PROPERTIES:
:TITID: QTWTIT16532
:PERSID: QTWAUT2128
:END:

王棨字輔之。福唐人也。咸通三年鄭侍郎讜下進士及第。試倒載干戈賦天驥呈材詩。公詞賦清婉。托意奇巧。有江南春賦末云。今日併為天下春。無江南兮江北。又有詔遣軒轅先生歸舊山賦及馬惜錦障泥詩尢美。公風姿雅茂。舉措端詳。時賢仰風。盛稱人瑞。成名歸覲。廉使杜公宣猷請署團練巡官。景慕意深。將有瑤席之選。公辭以舊與同年陳郎中翬有要約。就陳氏㛰好。時益以誠信奇之。初就府薦。馮涯為試官。三箭定天山賦當意。為涯所知。欲顯滯遺。明設科第。以宋言為解頭。公為第二。旹毅夫中丞尹京兆。怒涯不取旨。撝命收榜。扳破名第申省。其年等第雖破。公道益彰。凡曾受品題。數年之間。及第殆盡。前今輿論。莫不美馮公之善得其材。榮公之獲在其選。從事本府。乞假¶ 
<pb:NFKB_QTW_p0817-07a>
入關。尋又首捷。玉不去身。賦春水綠波詩古公去邠論。李公[:#AS-84EC:⿰⻖⿱步馬]時擅重名。自內翰林出為江西觀察使。辟為團練判官。自使下監察赴調。復平判入等。授大理司直。未幾。除太常博士。入省為水部郎中。公初上第。鄉人李顏累舉進士。鬱有聲芳。贈公歌詩云。蓬瀛上客顏如玉。手探月窟如夜燭。笑顧姮娥玉兔言。謂折一枝情未足。時謂顏狀得其美。若有前知。公十九年內三捷。其於盛美。葢七閩未之有也。不幸黃巢竊據京闕。朝士或殍或戮者。不可勝計。公既遇離亂。不知所之。或云歸終於鄉里焉。¶ 

** 歐陽行周傳¶ 
:PROPERTIES:
:TITID: QTWTIT16533
:PERSID: QTWAUT2128
:END:

歐陽詹字行周。泉州晉江人。弱冠能屬文。天縱浩汗。貞元年登進士第。畢關試。薄游太原。於樂籍中因有所悅。情甚相得。及歸。乃與之盟曰。至都當相迎耳。即灑泣而別。仍贈之詩曰。驅馬漸覺遠。迴頭長路塵。高城已不見。况復城中人。去意既已甘。居情諒多辛。五原東北晉。千里西南秦。一屨不出門。一車無停輪。流萍與繫匏。早晚期相親。尋除國子四門助教。往樂籍中者思之不已。經年得疾且甚。乃危粧引髻。刃而匣之。顧謂女弟曰。吾其死矣。苟歐陽生使至。¶ 

<pb:NFKB_QTW_p0817-08a>

可以是為信。又遺之詩曰。自從別後減容光。半是思郎半恨郎。欲識舊時雲髻樣。為奴開取鏤金箱。絕筆而逝。及詹使至。女弟如言。徑持歸京。具白其事。詹啟函閱之。又見其詩。一慟而卒。故孟簡賦詩哭之。序曰。閩越之英。惟歐陽生以能文擢第。爰始一命。食太學之祿。助成均之教。有庸績矣。我唐貞元已卯歲。獻書相府論大事。風韻清雅。詞旨切直。會東方軍興。府縣未暇慰薦。久之。倦遊太原。還來帝京。卒官靈臺。悲夫。生於單貧。以狥名故心專。勤儉不識聲色。及茲筮仕。未知洞房纎腰之為蠱惑。初抵太原。居大將軍宴席上。妓有北方之尢者。屢目於生。生感悅之。留賞累月。以為燕婉之樂。盡在是矣。既而南轅。妓請同行。生曰。十目所視。不可不畏。辭焉。請待至都而來迎。許之。乃訣去。生竟以連蹇不克如約。過期。命甲遣乘。密往迎妓。妓因積望成疾。不可為也。先大故之夕。翦其雲髻。謂侍兒曰。所歡應訪我。當以髻為貺。甲至得之。以乘空歸。授髻於生。生為慟怨。涉旬而生亦歿。則韓退之作何蕃傳。所謂歐陽詹者生也。河南穆元道訪予。嘗歎息其事。嗚呼。鍾愛於男女。索其效死。夫亦不蔽也。大凡以時斷割。不為麗色所汨。豈若是乎。¶ 

<pb:NFKB_QTW_p0817-09a>

古樂府詩有華山畿。玉臺新咏有廬江小吏。更相死類於此。¶ 

* 張為¶ 
:PROPERTIES:
:PERSID: QTWAUT2129
:END:

為。唐末時人。與周朴齊名。後入青城山。訪道而去。¶ 

** 詩人主客圖序¶ 
:PROPERTIES:
:TITID: QTWTIT16534
:PERSID: QTWAUT2129
:END:

若主人門下處其客者。以法度一則也。以白居易為廣大教化主。上入室楊乘。入室張祐羊士諤元稹。升堂廬仝顧况沈亞之。及門費冠卿皇甫松殷堯藩施肩吾周元範况元膺徐凝朱可名陳標童翰卿。以孟雲卿為高古奧逸主。上入室韋應物。入室李賀杜牧李餘劉猛李涉胡幽正。升堂李觀賈馳李宣古曹鄴劉駕孟遲。及門陳潤韋楚老。以李益為清奇雅正主。上入室蘇郁。入室劉畋僧清塞盧休于鵠楊洵美張籍楊巨源楊敬之僧無可姚合。升堂方千馬戴任蕃賈島厲元項斯薛壽。及門僧良乂潘誠于武陵詹雄衞準僧志定喻鳬朱慶餘。以孟郊為清奇僻苦主。上入室陳陶周朴。及門劉得仁李溟。以鮑溶為博解宏拔主。上入室李㣥玉。入室司馬退之張為。以武元衡為[:#AS-9061:⿰王褱]奇美麗主。上入室劉禹錫。入室趙嘏長孫佐輔曹唐。升堂盧頻¶ 
<pb:NFKB_QTW_p0817-10a>
陳羽許渾張蕭遠。及門張陵章孝標雍陶周祚袁不約。¶ 

* 鄭畧¶ 
:PROPERTIES:
:PERSID: QTWAUT2130
:END:

畧。唐末宰相。¶ 

** 大道頌¶ 
:PROPERTIES:
:TITID: QTWTIT16535
:PERSID: QTWAUT2130
:END:

大哉至道。無為自然。不終不始。先地先天。含光默默。永刧綿綿。東訓尼父。西化金仙。百王取則。累聖攸傳。萬教之主。元之又元。¶ 

* 孟啟¶ 
:PROPERTIES:
:PERSID: QTWAUT2131
:END:

啟。僖宗朝官司勳郎中。¶ 

** 本事詩序¶ 
:PROPERTIES:
:TITID: QTWTIT16536
:PERSID: QTWAUT2131
:END:

詩者。情動於中而形於言。故怨思悲愁。常多感慨。抒懷佳作。諷剌雅言。著於㣥書。雖盈厨溢閣。其間觸事興詠。尢所鍾情。不有發揮。孰明厥義。因采為本事詩凡七題。猶四始也。情感事感高逸怨憤徵異徵咎嘲戲。各以其類聚之。亦有獨掇其要不全篇者。咸為小序以引之。貽諸好事。其有出諸異傳怪錄。疑非是實者。則畧之。拙俗鄙俚。亦所不取。聞見非博。事多闕漏。訪於通識。期復續之。時光啟二年十一月。大駕在裦中。前尚書司勳郎中賜紫金魚袋孟啟序。¶ 

<pb:NFKB_QTW_p0817-11a>

* 趙申昈¶ 
:PROPERTIES:
:PERSID: QTWAUT2132
:END:

申昈。乾符時官左武衞兵曹參軍。¶ 

** 唐故居士天水趙府君墓誌銘(并序)¶ 

:PROPERTIES:
:TITID: QTWTIT16537
:PERSID: QTWAUT2132
:END:

府君姓趙。氏裔天水。(闕二字)別業易州淶水縣。頃因先父遷(闕二字)仕流浪海隅。從軍地遠。徙居青(闕二字)世迄今凡二百年矣。先妣夫人太原王氏。生公。是季子也。府君生居於北海之郡。志好雲林山水。南北貿賈。利有攸往。廣涉大川。博學古墳。與朋友交。言行敦美。信義彰聞。輕金玉。立善外著。孝行六親。府君諱琮字光。婚夫人太原王氏。有男三人。長曰審巖。次曰審裕。季曰審文。女一人。初笄之年。適夫陰氏。孟男年居弱冠之秋。居然老成。安詳大雅。合國風之堅操。修行古人。立言溫尚。可謂父訓有知。流嗣千載矣。夫人王氏。令淑賢(闕一字)居喪淚血。在苫塊之內。殞哽蘭干。骨髓焚消。(闕二字)譽聞三從之(闕二字)導著府君遇軍情變亂。不以交道仇(闕一字)生涯亦不遭毀爇。錢穀湛然。上下無虞。藂食安貼。乙未歲季夏月五日。遇疾青州之私第。丁於人世。丙申年七月三日。命知者卜得吉。夕殯於益都縣南五里建德莊雲門山東岡原。禮也。慮山河更改。松筠彫悴。遂紀年代。¶ 

<pb:NFKB_QTW_p0817-12a>

乃為銘說。銘曰。¶ 

天水之君。蘊志難㣥。孝行雙美。立性松筠。卓然孤立。在世推(闕一字)生好東臯之利滅亡迴返高墳。有子賢行。傳代光門。女從他氏。五德猶存。白楊千載。滋茂兒孫。落日烏啼。猿呌荒村。都(闕一字)思遺念臨棺血淚(闕一其字　一)生涯終不改。兒女永無依。(其闕二二字)生平事。留蹤萬代存。(其三)嗣流孤隴下。恩愛向誰論。(其四)¶ 

* 杜希遁¶ 
:PROPERTIES:
:PERSID: QTWAUT2133
:END:

希遁字忘機。自號永陽子。¶ 

** 大還丹金虎白龍論¶ 
:PROPERTIES:
:TITID: QTWTIT16538
:PERSID: QTWAUT2133
:END:

夫燒丹鍊藥。須烹龍虎之陰陽。駐命存形。藉養神氣之魂魄。龍癡凝虎。陰反成陽。虎暗晞龍。陽化成寶。神融馭氣。魄反成魂。氣泰神和。魂合而聖。龍虎相凝成液。神氣交馭為真。神水便是華池。忘心即名抱一。朝天控鶴。須吞真魄之靈丹。出世長生。藉養精魂之靈氣。此則金丹秘訣。神仙妙門。能以改換精神。變化筋骨。收卷形體。出入而可有可無。變現真靈。來去而能存能沒。桑田變易。天地虛翻。昇騰而紫府玉清。遊歷而碧霄金闕。此即神丹憑騐。還返功靈。世¶ 
<pb:NFKB_QTW_p0817-13a>
人枉鍊五金。調和八石。呼鉛作虎。喚汞為龍。妄配陰陽。錯排水火。誇三黃是聖。騁五礬為神。道理既乖。聖意全失。看經究義。尋本窮元。亂立規繩。遞生法則。不從師授。強說已能。斟酌藥名。團量火候。鑪泥八面。壇築三層。咒祝神祇。祭醮天地。總是憑空。造作非理。修持不覺。體敗形枯。顏凋鬚白。虛勞歲月。枉役心神。而望還丹。萬無成耳。余久耽雲水。早棄浮華。棲止山林。精窮物象。修神鍊氣。反本還元。息慮澄真。忘思靜一。考覈鉛汞。杼軸丹經。徹視元洞之金書。悟達三清之玉訣。然後敢對持龍虎。駕馭陰陽。配金木以東西。定坎離而南北。陶鎔日月。鍊成五色之元霜。孕育乾坤。化出流光之素雪。仙方豈謬。聖理昭然。一覩元微。明其妙旨。遂著斯序。分列兩篇。名金虎白龍論。用彰鄙識。將表同人。儻物外君子。幸留意焉。¶ 

** 大還丹金虎白龍論跋¶ 
:PROPERTIES:
:TITID: QTWTIT16539
:PERSID: QTWAUT2133
:END:

時光啟二年冬首中旬有七。橫峯先生永陽子杜希遁字忘機。多事之秋。避禍汶郊。每抵鄽中。秖接大隱南陽公。公頗奉道。耽元悟真。棲心閑雅。若夫發跡揚名。俟之知巳。夫為交者。有名焉。有利焉。余與公交。非名與利。每一接。未嘗¶ 
<pb:NFKB_QTW_p0817-14a>
不話道永日。除元之又元外。餘無所云。故書先師藥訣相贈。切希千萬保惜。勿傳下士。大凡方外之事。豈使常人知之。常人知之。則自遭譴謫。仙師曰。欽承者紀名於元錄。泄慢者責身為下鬼。又曰。殃慶逮於九祖。昇沉止於一形。今以青山白雲為誓。勿負斯言。千萬千萬。¶ 

* 鄭瀆¶ 
:PROPERTIES:
:PERSID: QTWAUT2134
:END:

瀆。僖宗朝文章著名。累舉不第。¶ 

** 吹笛樓賦(以時平故事有吹笛樓為韻)¶ 

:PROPERTIES:
:TITID: QTWTIT16540
:PERSID: QTWAUT2134
:END:

路出東門。當川原靜處以凝望。見櫺檻蕭然而起愁。問於垂白荷鉏叟。云是明皇吹笛樓。龍吟洛水兮韻如在。鳳去喬山兮君不留。當昔開元之時。天下無事。鴻恩不間於中土。鑾駕常遊於北地。姚公宋公之智畧。動必諮謀。寧王薛之忠貞。出皆參侍。西則秦京。東則洛城。八百里之歌鐘斷續。五十年之寰海昇平。於是駐清蹕。御丹楹。執簫管而宸衷時悅。臨曲欄而睿思俄生。莫不湘絃罷彈。泗磬休擊。楚舞態止。齊謳韻絕。九天歛霧。送芳景於瓊軒。萬籟韜音。讓嘉名於玉笛。既運指而有規。乃濡脣而是吹。林巒兮髣髴如變。寒暑兮須臾可移。折楊柳之數聲。鴈驚前渚。落梅花¶ 
<pb:NFKB_QTW_p0817-15a>
之一曲。鳥散芳枝。自從弓劒有遺。星霜頻度。綺窗蕭索以將毀。繡嶺連延而若故。竟無六律。繼當時紫府之清音。空有一條。是往日翠華之來路。雕檐寂寞兮鏤檻堪依。隙駟寧迴兮煙鸞莫追。三山迢遞在何處。萬姓凄凉無見時。宮商之杳眇難尋。雲消雨散。榱桷之傾欹若此。月慘風悲。苟非德邁三皇。化敷九有。龍馭雖逝。鴻名不朽。則斯樓也寂寞空存。安得往來霑襟而稽首。¶ 

* 魯洵¶ 
:PROPERTIES:
:PERSID: QTWAUT2135
:END:

洵。光啟時官嶺南西道觀察支使。¶ 

** 唐台州剌史杜雄墓誌銘¶ 
:PROPERTIES:
:TITID: QTWTIT16541
:PERSID: QTWAUT2135
:END:

(闕)斯照乃有大電呈瑞。靈嶽降賢。上則一千年以誕(闕)簡冊煥乎古今(闕)也自漢魏至於(闕)絕(闕)茂族先世自東晉過江。士族南徙。以丹邱(闕)先君禺自安高尚。不求祿仕。先君由(闕)春州剌史。公即春州府君第二子也。生有奇表。(闕)精元孝資溫凊。敬事昆弟。至於疎親遠屬。(闕)天下將亂。且歎曰。窮理講學。將非其時。豹畧龍(闕)士之志廉使美其林。署為平昌討伐使州事。承制加御史大夫。是時歉儉後(闕)詔兼大司憲。恩及師徒。惠播閭里。(闕)以功上聞。(闕)光啟三¶ 
<pb:NFKB_QTW_p0817-16a>
年加工部尚書。是秋又遷刑部。(闕)以正道使知而後改。遂刑措不用。(闕)租賦其或稼穡將登有水(闕)不若神明之政也。日者(闕)公率兵拒之。㣥寇尢(闕)而不用得非良二千石(闕)金紫是歲復加右揆大(闕)兩浙中令以嘉辭厚(闕)不絕書多竭私(闕)有地千里。有爵三公。顯赫(闕)未嘗驕於色恡於(闕)於國厚於人薄於已。古(闕)視政以其月十七日薨。(闕)終神氣不亂。顧謂(闕)歸勉主郡事。言訖而瞑。(闕)子撫軍若一奉上(闕)功成名遂。善始令終。(闕)碑(闕一字)州罷市(闕)見(闕一字)其得人心也如此。先大(闕)宏(闕)歿(闕二字)繼大(闕)之養(闕四字)是日太君(闕)禮(闕一字)閨門道光。先公一(闕一字)而(闕)長曰彥崇。(闕二字)軍節度(闕)將孝以承家。謙以處眾。生(闕三字)之道旦明治亂之機。入侍庭闈。出佐軍旅。次曰彥(闕一字)彥(闕一字)彥信彥特彥持彥琪彥擇(闕二字)前節度推官。幼曰彥豐。並俊秀聰敏。仰稟義方。號慕殞絕者數四。女四人。皆明惠賢淑。有曹謝之風。長適鎮海軍都指揮右揆吳章。次方笄年。未良匹。次許嫁陳氏。即故閩帥司空公第二子。次許嫁錢氏。即今兩浙中令彭城郡王愛子也。副使葉公與左都押衙師位右都押衙紹香及諸都將。親奉喪事。各率家財。送¶ 
<pb:NFKB_QTW_p0817-17a>
往事居。知無不至。傳曰。周人之思召公。愛其甘棠。况其子乎。公恩施廣於一境。可謂貽厥孫謀矣。以其年十一月廿五日。葬於郡之義成鄉貞節里。一日。親吏傳尚書公命曰。子為賓職。復典文翰。我先君勳績善政。當得其實。願為誌石。以傳不朽。洵受恩有日。報賜無階。陳讓不獲。因灑泣銘曰。¶ 

五緯降瑞。四靈効祥。誕生碩臣。贊我巨唐。奇表岳峙。懿行蘭芳。耆天柱石。浮海舟航。士懷恩信。民謌樂康。鳳書錫命。虎符有光。軍崇美號。義洽故鄉。三公爵秩。千里憲章。化穆二紀。仁被一方。威儀棣棣。度量汪汪。未當分閫。俄驚壞梁。望碑揮灑。罷市淒凉。佳城叶吉。丹旐啟行。厚地永固。遺德難忘。流慶令嗣。(闕四字)¶ 

