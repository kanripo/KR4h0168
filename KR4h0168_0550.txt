#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0549-18a> 
#+PROPERTY: JUAN 0550
欽定全唐文卷五百五十¶ 

<pb:KR4h0168_NKFB_0550-01a>
　韓愈(四)¶ 

** 奏汴州得嘉禾嘉瓜狀¶ 
:PROPERTIES:
:TITID: QTWTIT11001
:PERSID: QTWAUT1455
:END:

右。謹按符瑞圖。王者德至於地。則嘉禾生。伏惟皇帝陛下¶
道合天地。恩霑動植。邇無不協。遠無不賓。神人以和。風雨¶
咸若。前件嘉禾等。或兩根並植。一穗連房。或延蔓敷榮。異¶
實共蔕。既叶和同之慶。又標豐稔之祥。感自皇恩。微莖何¶
極於造化。親逢嘉瑞。小臣喜遇於休明。無任。¶ 

** 論淮西事宜狀¶ 
:PROPERTIES:
:TITID: QTWTIT11002
:PERSID: QTWAUT1455
:END:

右。臣伏以淮西三州之地。自少陽疾病。去年春夏以來。圖¶
<pb:KR4h0168_NKFB_0550-01b>
為今日之事。有職位者。勞於計慮撫循。奉所役者。修其器¶
械防守。金帛糧畜。耗於賞給。執兵之卒。四向侵掠。農夫織¶
婦。攜持幼弱。餉於其後。雖時侵掠。小有所得。力盡筋疲。不¶
償其費。又聞畜馬甚多。自半年已來。皆上槽櫪。譬如有人。¶
雖有十夫之力。自朝及夕。常自大呼跳躍。初雖可畏。其勢¶
不久。必自委頓。乘其力衰。三尺童子。可使制其死命。况以¶
三小州殘獘困劇之餘。而當天下之全力。其破敗可立而¶
待也。然所未可知者。在陛下斷與不斷耳。夫兵不多。不足¶ 
<pb:KR4h0168_NKFB_0550-02a>
以必勝。必勝之師。必在速戰。兵多而戰不速。則所費必廣。¶
兩界之閒。疆場之上。日相攻劫。必有殺傷。近賊州縣。徵役¶
百端。農夫織婦。不得安業。或時小遇水旱。百姓愁苦。當此¶
之時。則人人異議。以惑陛下之聽。陛下持之不堅。半塗而¶
罷。傷威損費。為獘必深。所以要先決於心。詳度本末。事至¶
不惑。然可圖功。為統帥者。盡力行之於前。而參謀議者。盡¶
心奉之於後。內外相應。其功乃成。昔者殷高宗。大聖之主¶
也。以天子之威。伐背叛之國。三年乃剋。不以為遲。志在立¶
功。不計所費。傳曰。斷而後行。鬼神避之。遲疑不斷。未有能¶
<pb:KR4h0168_NKFB_0550-02b>
成其事者也。臣謬承恩寵。獲掌綸誥。地親職重。不同庶寮。¶
輒竭愚誠。以效裨補。謹條次平賊事宜。一一如後。¶ 

一。諸道發兵。或三二千人。勢力單弱。羈旅異鄉。與賊不相¶
諳委。望風懾懼。難便前進。所在將帥。以其客兵難處使。先¶
不存優恤。待之既薄。使之又苦。或被分割隊伍。隸屬諸頭。¶
士卒本將。一朝相失。心孤意怯。難以有功。又其本軍各須¶
資遣。道路遼遠。勞費倍多。士卒有征行之艱。閭里懷離別¶
之思。今聞陳許安唐汝壽等州與賊界連接處。村落百姓。¶
悉有兵器。小小俘劫。皆能自防。習於戰鬬。識賊深淺。既是¶ 
<pb:KR4h0168_NKFB_0550-03a>
土人。護惜鄉里。比來未有處分。猶願自備衣糧。共相保聚。¶
以備寇賊。若令召募。立可成軍。若要添兵。自可取足。賊平¶
之後。易使歸農。伏請諸道先所追到行營者。悉令却牒歸¶
本道。據行營所追人額。器械弓矢。一物已上。悉送行營充¶
給。所召募人。兵數既足。加之教練。三數月後。諸道客軍。一¶
切可罷。比之徵發遠人。利害懸隔。¶ 

一。繞逆賊州縣堡柵等。各置兵馬。都數雖多。每處則至少。¶
又相去闊遠。難相應接。所以數被攻劫。致有損傷。今若分¶
為四道。每道各置三萬人。擇要害地。屯聚一處。使有隱然¶
<pb:KR4h0168_NKFB_0550-03b>
之望。審量事勢。乘時逐利。可入。則四道一時俱發。使其狼¶
狽驚惶。首尾不相救濟。若未可入。則深壁高壘。以逸待勞。¶
自然不要諸處多置防備。臨賊小縣。可收百姓於便地。作¶
行縣以主領之。使免散失。¶ 

一。蔡州士卒。為元濟迫脅。勢不得已。遂與王師交戰。原其¶
本根。皆是國家百姓。進退皆死。誠可閔傷。宜明勅諸軍。使¶
深知此意。當戰鬬之際。固當以盡敵為心。若形勢已窮。不¶
能為惡者。不須過有殺戮。喻以聖德。放之使歸。銷其凶悖¶
之心。貸以生全之幸。自然相率棄逆歸順。¶ 

<pb:KR4h0168_NKFB_0550-04a>

一。論語曰。欲速則不達。見小利則大事不成。比來征討無¶
功。皆由欲其速捷。有司計算所費。苟務因循。小不如意。即¶
求休罷。河北淮西等見承前事勢。知國家必不與之持久。¶
併力苦戰。幸其一勝。即希冀恩赦。朝廷無至忠憂國之人。¶
不惜傷損威重。因其有請。便議罷兵。往日之事患皆然也。¶
臣愚以為淮西三小州之地。元濟又甚庸愚。而陛下以聖¶
明英武之姿。用四海九州之力。除此小寇。難易可知。泰山¶
壓卵。未足為喻。¶ 
¶
<pb:KR4h0168_NKFB_0550-04b>

一。兵之勝負。實在賞罰。賞厚可令廉士動心。罰重可令凶¶
人喪魄。然可集事。不可愛惜所費。憚於行刑。¶ 

一。淄青恒冀兩道。與蔡州氣類畧同。今聞討伐元濟。人情¶
必有救助之意。然皆闇弱。自保無暇。虛張聲勢。則必有之。¶
至於分兵出界。公然為惡。亦必不敢。宜特下詔云。蔡州自¶
吳少誠已來。相承為節度使。亦微有功効。少陽之歿。朕亦¶
本擬與元濟。恐其年少。未能理事。所以未便處置。待其稍¶
能緝綏。然擬許其承繼。今忽自為。狂勃侵掠。不受朝命。事¶
不得已。所以有此討伐。至如淄青恒州范陽等道。祖父各¶
有功業。相承命節。年歲已久。朕必不利其土地。輕有改易。¶ 

<pb:KR4h0168_NKFB_0550-05a>

各宜自安。如妄自疑懼。敢相扇動。朕即赦元濟不問。迴軍¶
討之。自然破膽。不敢妄有異說。¶ 

以前件謹錄奏聞。伏乞天恩特賜裁擇。謹奏。¶ 

** 論變鹽法事宜狀¶ 
:PROPERTIES:
:TITID: QTWTIT11003
:PERSID: QTWAUT1455
:END:

** 　張平叔所奏鹽法條件¶ 
:PROPERTIES:
:TITID: QTWTIT11003
:PERSID: QTWAUT1455
:END:

右。奉勅。將變鹽法。事貴精詳。宜令臣等各陳利害可否聞¶
奏者。平叔所上變法條件。臣終始詳度。恐不可施行。各隨¶
本條分析利害如後。¶ 
¶
<pb:KR4h0168_NKFB_0550-05b>

一件。平叔請令州府差人自糶官鹽。收實估匹段。省司準¶
舊例支用。自然獲利一倍已上者。臣今通計所在百姓。貧¶
多富少。除城郭外。有見錢糴鹽者。十無二三。多用雜物及¶
米穀博易。鹽商利歸於已。無物不取。或從賒貸升斗。約以¶
時熟填還。用此取濟。兩得利便。今令州縣人吏坐鋪自糶。¶
利不關已。罪則加身。不得見錢及頭段物。恐失官利。必不¶
敢糶。變法之後。百姓貧者。無從得鹽而食矣。求利未得。斂¶
怨已多。自然坐失鹽利常數。所云獲利一倍。臣所未見。¶ 

一件。平叔又請鄉村去州縣遠處。令所由將鹽就村糶易。¶
不得令百姓闕鹽者。臣以為鄉村遠處。或三家五家。山谷¶ 
<pb:KR4h0168_NKFB_0550-06a>
居住。不可令人吏將鹽家至戶到。多將則糶貨不盡。少將¶
則得錢無多。計其往來。自充糧食不足。比來商人或自負¶
擔斗石。往與百姓博易。所冀平價之上。利得三錢兩錢。不¶
比所由為官所使。到村之後。必索百姓供應。所利至少。為¶
弊則多。此又不可行者也。¶ 

一件。平叔云。所務至重。須令廟堂宰相充使。臣以為若法¶
可行。不假令宰相充使。若不可行。雖宰相為使無益也。又¶
宰相者。所以臨察百司。考其殿最。若自為使。縱有敗闕。遣¶
誰舉之。此又不可者也。¶ 
¶
<pb:KR4h0168_NKFB_0550-06b>

一件。平叔又云。法行之後。停減鹽司所由糧課。年可收錢¶
十萬貫。臣以為變法之後。弊隨事生。尚恐不登常數。安得¶
更望贏利。¶ 

一件。平叔欲令府縣糶鹽。每月更加京兆尹料錢百千。司¶
錄及兩縣令每月各加五十千。其餘觀察及諸州刺史縣¶
令錄事參軍。多至每月五十千。少至五千三千者。臣今計¶
此。用錢已多。其餘官典及巡察手力所由等糧課。仍不在¶
此數。通計所給。每歲不下十萬貫。未見其利。所費已廣。平¶
叔又云。停鹽司諸色所由糧課。約每歲合減得十萬貫錢。¶ 

<pb:KR4h0168_NKFB_0550-07a>

今臣計其新法。亦用十萬。不啻減得十萬。却用十萬。所亡¶
所得。一無贏餘也。平叔又請以糶鹽多少。為刺史縣令殿¶
最。多者遷轉。不拘常例。如闕課利。依條科責者。刺史縣令。¶
職在分憂。今惟以鹽利多少為之升黜。不復考其治行。非¶
唐虞三載考績黜陟幽明之義也。¶ 

一件。平叔請定鹽價每斤三十文。又每二百里每斤價加¶
收二文。以充腳價。量地遠近險易。加至六文。腳價不足官¶
與。出名為每斤三十文。其實已三十六文也。今鹽價京師¶
<pb:KR4h0168_NKFB_0550-07b>
每斤四十。諸州則不登此。變法之後。祗校數文。於百姓未¶
有厚利也。腳價用五文者官與出二文。用十文者官與出¶
四文。是鹽一斤。官糶得錢名為三十。其實斤多得二十八。¶
少得二十六文。折長補短。每斤收錢不過二十六七。百姓¶
折長補短。每斤用錢三十四。則是公私之閒。每斤常失七¶
八文也。下不及百姓。上不歸官家。積數至多。不可遽算。以¶
此言之。不為有益。平叔又請令所在及農隙時。併召車牛¶
盤鹽送納都倉。不得令有闕絕者。州縣和雇車牛。百姓必¶
無情愿。事須差配。然付腳錢。百姓將車載鹽。所由先皆無¶
檢。齊集之後。始得載鹽。及至院監請受。又須待其輪次。不¶ 
<pb:KR4h0168_NKFB_0550-08a>
用門戶。皆被停留。輸納之時。人事又別。凡是和雇。無不皆¶
然。百姓寧為私家載物取錢五文。不為官家載物取十文¶
錢也。不和雇則無可載鹽。和雇則害及百姓。此又不可也。¶ 

一件。平叔稱停減鹽務所由。收其糧課。一歲尚得十萬貫¶
文。今又稱既有巡院。請量閑劇。留官吏於倉場勾當要害¶
守捉。少置人數。優恤糧料。嚴加把捉。如有漏失私糶等。並¶
準條處分者。平叔所管鹽務所由人數有幾。量留之外。收¶
其糧課。一歲尚得十萬貫。此又不近理也。比來要害守捉。¶
人數至多。尚有漏失私糶之弊。今又減置人數。謂能私鹽¶
<pb:KR4h0168_NKFB_0550-08b>
斷絕。此又於理不可也。¶ 

一件。平叔云。變法之後。歲計必有所餘。日用還恐不足。謂¶
一年已來。且未責以課利。後必數倍校多者。此又不可。方¶
今國用常言不足。若一歲頓闕課利。為害已深。雖云明年¶
校多。豈可懸保。此又非公私蓄積尚少之時可行者也。¶ 

一件。平叔又云。浮寄奸猾者轉富。土著守業者日貧。若官¶
自糶鹽。不問貴賤貧富。士農工商。道士僧尼。并兼游惰。因¶
其所食。盡輸官錢。并諸道軍諸使家口親族。遞相影占。不¶
曾輸稅。若官自糶鹽。此輩無一人遺漏者。臣以此數色人¶ 
<pb:KR4h0168_NKFB_0550-09a>
等。官未自糶鹽之時。從來糴鹽而食。不待官自糶然後食¶
鹽也。若官不自糶鹽。此色人等不糴鹽而食。官自糶鹽。即¶
糴而食之。則信如平叔所言矣。若官自糶與不自糶。皆常¶
糴鹽而食。則今官自糶。亦無利也。所謂知其一而不知其¶
二。見其近而不見其遠也。國家榷鹽。糶與商人。商人納榷。¶
糶與百姓。則是天下百姓。無貧富貴賤。皆已輸錢於官矣。¶
不必與國家交手付錢。然後為輸錢於官也。¶ 

一件。平叔云。初定兩稅時。絹一匹直錢三千。今絹一匹直¶
錢八百。百姓貧虛。或先取粟麥價。及至收穫。悉以還債。又¶
<pb:KR4h0168_NKFB_0550-09b>
充官稅。顆粒不殘。若官中糶鹽。一家五口所食鹽價。不過¶
十錢。隨日而輸。不勞驅遣。則必無舉債逃亡之患者。臣以¶
為百姓困弊。不皆為鹽價貴也。今官自糶鹽與依舊令商¶
人糶。其價貴賤。所校無多。通計一家五口所食之鹽。平叔¶
所計。一日以十錢為率。一月當用錢三百。是則三日食鹽¶
一斤。一月率當十斤。新法實價與舊每斤不校三四錢以¶
下。通計五口之家。以平叔所約之法計之。賤於舊價。日校¶
一錢。月校三十。不滿五口之家。所校更少。然則改用新法。¶
百姓亦未免窮困流散也。初定稅時。一匹絹三千。今只八¶ 
<pb:KR4h0168_NKFB_0550-10a>
百。假如特變鹽法。絹價亦未肯貴。五口之家。因變鹽法。日¶
得一錢之利。豈能便免作債。收穫之時。不被徵索。輸官稅¶
後。有贏餘也。以臣所見。百姓困弊日久。不以事擾之。自然¶
漸校。不在變鹽法也。今絹一匹八百。百姓尚多寒無衣者。¶
若使匹直三千。則無衣者必更眾多。况絹之貴賤。皆不緣¶
鹽法。以此言之。鹽法未要變也。¶ 

一件。平叔云。每州糶鹽。不少長吏或有不親公事。所由浮¶
詞云。當界無人糴鹽。臣即請差清強巡官檢責所在實戶。¶
據口團保給一年鹽。使其四季輸納鹽價。口多糶少。及鹽¶
<pb:KR4h0168_NKFB_0550-10b>
價遲違。請停觀察使見任。改散慢官。其刺史已下貶與上¶
佐。其餘官貶遠處者。平叔本請官自糶鹽以寬百姓。令其¶
蘇息。免更流亡。今令責實戶口團保給鹽。令其隨季輸納¶
鹽價。所謂擾而困之。非前意也。百姓貧家食鹽至少。或有¶
淡食。動經旬月。若據口給鹽。依時徵價。辦與不辦。並須納¶
錢。遲違及違條件。觀察使已下各加罪譴。苟官吏畏罪。必¶
用威刑。臣恐因此所在不安。百姓轉致流散。此又不可之¶
大者也。¶ 

一件。平叔請限商人鹽納官後。不得輒於諸軍諸使覓職¶ 
<pb:KR4h0168_NKFB_0550-11a>
掌把錢捉店看守莊磑。以求影庇。請令所在官吏嚴加防¶
察。如有違犯。應有資財並令納官。仍牒送府縣充所由者。¶
臣以為鹽商納榷。為官糶鹽。子父相承。坐受厚利。比之百¶
姓。實則校優。今既奪其業。又禁不得求覓職事。及為人把¶
錢捉店看守莊磑。不知何罪一朝窮蹙之也。若必行此。則¶
富商大賈。必生怨恨。或收市重寶。逃入反側之地。以資寇¶
盜。此又不可不慮也。¶ 

一件。平叔云。行此策後。兩巿軍人富商大賈。或行財賄。邀¶
截喧訴。請令所由切加收捉。如獲頭首。所在決斬。連狀聚¶
<pb:KR4h0168_NKFB_0550-11b>
眾人等。各決脊杖二十。檢責軍司軍戶鹽如有隱漏。並準¶
府縣例科決。并賞所由告人者。此一件若果行之。不惟大¶
失人心。兼亦驚動遠近。不知糶鹽所獲幾何。而害人蠧政。¶
其弊實甚。¶ 

以前件狀。奉九月九日勅。令臣等各陳利害者。謹錄奏聞。¶
伏聽勅旨。¶ 

** 皇帝即位賀諸道狀¶ 
:PROPERTIES:
:TITID: QTWTIT11004
:PERSID: QTWAUT1455
:END:

伏見勅命。皇帝以閏正月三日。嗣臨寶位。海內惟新。凡在¶
臣庶。不勝慶幸。惟俯同下情。末由拜賀。但增馳戀。謹奉狀¶ 
<pb:KR4h0168_NKFB_0550-12a>
不宣。某再拜。¶ 

** 皇帝即位降赦賀觀察使狀¶ 
:PROPERTIES:
:TITID: QTWTIT11005
:PERSID: QTWAUT1455
:END:

二月五日恩赦今月二十四日卯時到州。當時集百官僧¶
道百姓宣示訖。聖上以繼明之初。垂維新之澤。曲成不遺¶
於萬物。大賚遂延於四海。寰宇斯泰。品類皆蘇。渥恩普霑。¶
遠近同慶。愈以藩條有制。拜賀無由。不勝欣抃之至。謹差¶
萍鄉縣丞李某奉狀陳賀。¶ 

** 潮州謝孔大夫狀¶ 
:PROPERTIES:
:TITID: QTWTIT11006
:PERSID: QTWAUT1455
:END:

伏奉七月二十七日牒。以愈貶授刺史。特加優禮。以州小¶
<pb:KR4h0168_NKFB_0550-12b>
俸薄。慮有闕乏。每月別給錢五十千。以送使錢充者。開緘¶
捧讀。驚榮交至。顧巳量分。慚懼益深。欲致辭為讓。則乖伏¶
屬之禮。承命苟貪。又非循省之道。進退反側。無以自寧。其¶
妻子男女并孤遺孫姪奴婢等。尚未到官。窮州使賓罕至。¶
身衣口食絹米足充。過此以往。實無所用。積之於室。非廉¶
者所為。受之於官。名且不正。恃蒙眷待。輒此披陳。¶ 

** 改葬服議¶ 
:PROPERTIES:
:TITID: QTWTIT11007
:PERSID: QTWAUT1455
:END:

經曰。改葬緦。春秋穀梁傳亦曰。改葬之禮緦。舉下緬也。此¶
皆謂子之於父母。其他則皆無服。何以識其必然。經次五¶ 
<pb:KR4h0168_NKFB_0550-13a>
等之服。小功之下。然後著改葬之制。更無輕重之差。以此¶
知惟記其最親者。其他無服。則不記也。若主人當服斬衰。¶
其餘親各服其服。則經亦言之。不當惟云緦也。傳稱舉下¶
緬者。緬猶遠也。下謂服之最輕者也。以其遠。故其服輕也。¶
江熙曰。禮。天子諸侯易服而葬。以為交於神明者。不可以¶
純凶。况其緬者乎。是故改葬之禮。其服惟輕。以此而言。則¶
亦明矣。衞司徒文子改葬其叔父。問服於子思。子思曰。禮¶
父母改葬緦。既葬而除之。不忍無服送至親也。非父母無¶
服。無服則弔服而加麻。此又其著者也。文子又曰。喪服既¶
<pb:KR4h0168_NKFB_0550-13b>
除。然後乃葬。則其服何服。子思曰。三年之喪未葬。服不變。¶
除何有焉。然則改葬與未葬者有異矣。古者諸侯五月而¶
葬。大夫三月而葬。士逾月。無故。未有過時而不葬者也。過¶
時而不葬。謂之不能葬。春秋譏之。若有故而未葬。雖出三¶
年。子之服不變。此孝子之所以著其情。先王之所以必其¶
時之道也。雖有其文。未有著其人者。以是知其至少也。改¶
葬者為山崩水涌。毀其墓。及葬而禮不備者。若文王之葬¶
王季。以水齧其墓。魯隱公之葬惠公。以有宋師。太子少。葬¶
故有闕之類是也。喪事有進而無退。有易以輕服。無加以¶ 
<pb:KR4h0168_NKFB_0550-14a>
重服。殯於堂則謂之殯。瘞於野則謂之葬。近代已來。事與¶
古異。或遊或仕。在千里之外。或子幼妻稚。而不能自還。甚¶
者拘以陰陽畏忌。遂葬於其土。及其反葬也。遠者或至數¶
十年。近者亦出三年。其吉服而從於事也久矣。又安可取¶
未葬不變服之例。而反為之重服歟。在喪當葬。猶宜易以¶
輕服。况既遠而反純凶以葬乎。若果重服。是所謂未可除¶
而除。不當重而更重也。或曰。喪與其易也寧戚。雖重服。不¶
亦可乎。曰。不然。易之與戚。則易固不如戚矣。雖然。未若合¶
禮之為懿也。儉之與奢。則儉固愈於奢矣。雖然。未若合禮¶
<pb:KR4h0168_NKFB_0550-14b>
之為懿也。過猶不及。其此類之謂乎。或曰。經稱改葬緦。而¶
不著其月數。則似三月而後除也。子思之對文子。則曰既¶
葬而除之。今宜如何。曰。自啟殯至於既葬。而三月。則除之。¶
未三月。則服以終三月也。曰。妻為夫何如。曰。如子。無弔服¶
而加麻則何如。曰。今之弔服。猶古之弔服也。¶ 

** 省試學生代齋郎議¶ 
:PROPERTIES:
:TITID: QTWTIT11008
:PERSID: QTWAUT1455
:END:

齋郎職奉宗廟社稷之小事。蓋士之賤者也。執豆籩。駿奔¶
走。以役於其官之長。不以德進。不以言揚。蓋取其人力以¶
備其事而已矣。奉宗廟社稷之小事。執豆籩。駿奔走。亦不¶ 
<pb:KR4h0168_NKFB_0550-15a>
可以不敬也。於是選大夫士之子弟未爵命者。以塞員填¶
闕。而教之行事。其勤雖小。其使之不可以不報也。必書其¶
歲。歲既久矣。於是乎命之以官。而授之以事。其亦微矣哉。¶
學生或以通經舉。或以能文稱。其微者至於習法律。知字¶
書。皆有以贊於教化。可以使令於上者也。自非天姿茂異。¶
曠日經久。以所進業發聞於鄉閭。稱道於朋友。薦於州府。¶
而升之司業。則不可得而齒乎國學矣。然則奉宗廟社稷¶
之小事。任力之小者也。贊於教化。可以使令於上者。德藝¶
之大者也。其亦不可移易明矣。今議者謂學生之無所事。¶
<pb:KR4h0168_NKFB_0550-15b>
謂齋郎之幸而進。不本其意。因謂可以代任其事而罷之。¶
蓋亦不得其理矣。今夫齋郎之所事者。力也。學生之所事¶
者。德與藝也。以德藝舉之。而以力役之。是使君子而服小¶
人之事。且非國家崇儒勸學。誘人為善之道也。此一說不¶
可者也。抑又有大不可者焉。宗廟社稷之事雖小。不可以¶
不專。敬之至也。古之道也。今若以學生兼其事。及其歲時¶
日月。然後授其宗彞罍洗。其周旋必不合度。其進退必不¶
得宜。其思慮必不固。其容貌必不莊。此無他。其事不習。而¶
其志不專故也。非近於不敬者歟。又有大不可者。其是之¶ 
<pb:KR4h0168_NKFB_0550-16a>
謂歟。若知此不可。將令學生恒掌其事。而隳壞其本業。則¶
是學生之教加少。學生之道益貶。而齋郎之實猶在。齋郎¶
之名苟無也。大凡制度之改。政令之變。利於其舊不什。則¶
不可為已。又况不如其舊哉。考之於古則非訓。稽之於今¶
則非利。尋其名而求其實。則失其宜。故曰議罷齋郎而以¶
學生薦享。蓋亦不得其理矣。¶ 

** 禘祫議¶ 
:PROPERTIES:
:TITID: QTWTIT11009
:PERSID: QTWAUT1455
:END:

右。今月十六日勅旨。宜令百寮議。限五日內聞奏者。將仕¶
郎守國子監四門博士臣韓愈謹獻議曰。伏以陛下追孝¶
<pb:KR4h0168_NKFB_0550-16b>
祖宗。肅敬祀事。凡在擬議。不敢自專。聿求厥中。延訪㣥下。¶
然而禮文繁漫。所執各殊。自建中之初。迄至今歲。屢經禘¶
祫。未合適從。臣生遭聖明。涵泳恩澤。雖賤不及議。而志切¶
効忠。今輒先舉眾議之非。然後申明其說。一曰獻懿廟主¶
宜永藏之夾室。臣以為不可。夫祫者合也。毀廟之主。皆當¶
合食於太祖。獻懿二祖。即毀廟主也。今雖藏於夾室。至禘¶
祫之時。豈得不食於太廟乎。名曰合祭。而二祖不得祭焉。¶
不可謂之合矣。二曰獻懿廟主宜毀之瘞之。臣又以為不¶
可。謹按禮記。天子立七廟。一壇一墠。其毀廟之主皆藏於¶ 
<pb:KR4h0168_NKFB_0550-17a>
祧廟。雖百代不毀。祫則陳於太廟而饗焉。自魏晉已降。始¶
有毀瘞之議。事非經據。竟不可施行。今國家德厚流光。創¶
立九廟。以周制推之。獻懿二祖猶在壇墠之位。况於毀瘞¶
而不禘祫乎。三曰獻懿廟主宜各遷於其陵所。臣又以為¶
不可。二祖之祭於京師列於太廟也。二百年矣。今一朝遷¶
之。豈惟人聽疑惑。抑恐二祖之靈眷顧依遲。不即饗於下¶
國也。四曰獻懿廟主宜附於興聖廟而不禘祫。臣又以為¶
不可。傳曰。祭如在。景皇帝雖太祖。其於屬乃獻懿之子孫¶
也。今欲正其子東向之位。廢其父之大祭。固不可為典矣。¶
<pb:KR4h0168_NKFB_0550-17b>
五曰獻懿二祖宜別立廟於京師。臣又以為不可。夫禮有¶
所降。情有所殺。是故去廟為祧。去祧為壇。去壇為墠。去墠¶
為鬼。漸而之遠。其祭益稀。昔者魯立煬宮。春秋非之。以為¶
不當取已毀之廟。既藏之主。而復築宮以祭。今之所議。與¶
此正同。又雖違禮立廟。至於禘祫也。合食則禘無其所。廢¶
祭則於義不通。此五說者。皆所不可。故臣博採前聞。求其¶
折中。以為殷祖元王。周祖后稷。太祖之上。皆自為帝。又其¶
代數已遠。不復祭之。故太祖得正東向之位。子孫從昭穆¶
之列。禮所稱者。蓋以紀一時之宜。非傳於後代之法也。傳¶ 
<pb:KR4h0168_NKFB_0550-18a>
曰。子雖齊聖。不先父食。蓋言子為父屈也。景皇帝雖太祖¶
也。其於獻懿。則子孫也。當禘祫之時。獻祖宜居東向之位。¶
景皇帝宜從昭穆之列。祖以孫尊。孫以祖屈。求之神道。豈¶
遠人情。又常祭甚衆。合祭甚寡。則是太祖所屈之祭至少。¶
所伸之祭至多。比於伸孫之尊。廢祖之祭。不亦順乎。事異¶
殷周。禮從而變。非所失禮也。臣伏以制禮作樂者。天子之¶
職也。陛下以臣議有可采。粗合天心。斷而行之。是則為禮。¶
如以為猶或可疑。乞召臣對。面陳得失。庶有發明。謹議。¶ 

** 請遷元宗廟議¶ 
:PROPERTIES:
:TITID: QTWTIT11010
:PERSID: QTWAUT1455
:END:
¶
<pb:KR4h0168_NKFB_0550-18b>

右。禮儀使奏。謹按周禮。天子七廟。三昭三穆。與太祖之廟¶
而七。尚書咸有一德亦曰。七世之廟。可以觀德。荀卿子曰。¶
有天下者祭七代。有一國者祭五代。則知天子上祭七廟。¶
典籍通規。祖功宗德。不在其數。國朝九廟之制。法周之文。¶
太祖景皇帝始為唐公。肇基天命。義同周之后稷。高祖神¶
堯皇帝創業經始。化隋為唐。義同周之文王。太宗文皇帝¶
神武應期。造有區夏。義同周之武王。其下三昭三穆。謂之¶
親廟。與太祖而七。四時常享。自如禮文。伏以今年宗廟遞¶
遷。元宗明皇帝在三昭三穆之外。是親盡之祖。雖有功德。¶ 

<pb:KR4h0168_NKFB_0550-19a>

新主入廟。禮合祧藏太廟中第一夾室。每至禘祫之歲。合¶
食如常。謹議。¶ 

** 范蠡招大夫種議¶ 
:PROPERTIES:
:TITID: QTWTIT11011
:PERSID: QTWAUT1455
:END:

蠡既辭越到齊。乃移書文種。亦令亡去。以逃其長頸之難。¶
遂使種假疾不朝。竟承賜劒之誅。悲夫。為人謀而不忠者。¶
范蠡其近之矣。夫君存與存。君亡與亡。備三才之道。未有¶
不顯然而自知矣。勾踐奮鳥棲之勢。申鼠竄之息。竟能焚¶
姑蘇。虜夫差。方行淮泗之上。以受東諸侯之盟者。范蠡文¶
<pb:KR4h0168_NKFB_0550-19b>
種有其力也。既有其力。則宜閉雷霆。藏風雲。截斷三江。叱¶
開四方。高提霸王之器。大宏夏禹之烈。使天下徘徊。知越¶
有人矣。奈何反未及國。則背君而去。既行之於身。又移之¶
於人。人臣之節。合如是耶。且臣之於君。其道在於全大義。¶
宏休烈。生死之際。又何足道哉。况君者天也。天可逃乎。君¶
以長頸之狀。難以同樂。則舉吳之後。還越之日。汎輕身遊¶
五湖者。豈惟范子乎。靜而言之。則知范子有匡君之智。而¶
無事君之義明矣。其所以移文種之書。亦猶投勾踐之劒¶
也。勾踐何過哉。予所謂為人謀而不忠者。其在於此也。¶ 

¶
