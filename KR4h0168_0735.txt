#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0734-30a> ¶
#+PROPERTY: JUAN 0735
欽定全唐文卷七百三十五¶ 

<pb:KR4h0168_NKFB_0735-01a>
　沈亞之(二)¶ 

** 與福州使主徐中丞第一書¶ 
:PROPERTIES:
:TITID: QTWTIT14798
:PERSID: QTWAUT1796
:END:

九月十日。都團練副使沈亞之謹再拜。狀所願陳於閤下。¶
某伏念從古以來。懷其所為。抱其所用者。非知己之進。無¶
能自揚也。自咎繇之蒙舉。顏回七十子之蒙。范叔之蒙。鮑¶
叔之推。至於今。知己之功。相嗣而不絕。非有文字之記。其¶
功雖如前數士。而後代無聞也。可不惜諸。往者某始得以¶
文謁閤下於吳之嘉興。明日。權幼公謂某。閣下言吾見古¶
史者亞之也。其後涉於仕路。困則遭恩。其知如此。且以閣¶
<pb:KR4h0168_NKFB_0735-01b>
下居為世之端表。故眾影依之。言為世之典謨。故眾聽傾¶
之。其重如此。使一遊其門。則天付以幸也。而況知而推之¶
哉。提而用之哉。然亦懼不申於文字。而後代莫覩。是以前¶
者敢以先人所業之書。上干清鑒。求其筆為之光。以揚於¶
幽故。而為後代寵。奉獻之日。惕怳咽然。不能周露。誠以黷¶
矣。伏願憐其繼志之心。使輝華裔。著於百代。雖大寵何以¶
加於此焉。伏惟俯賜終筆。書辭再陳。無任惕汗。謹再拜。¶ 

** 上使主第二書¶ 
:PROPERTIES:
:TITID: QTWTIT14799
:PERSID: QTWAUT1796
:END:

<pb:KR4h0168_NKFB_0735-02a>

二月二十八日。都團練副使沈亞之拜書。復獻大使中丞¶
閤下。亞之昨與二三子同途。晨問起居。指教所謂薄疾未¶
除。將欲有請。草奏具示。始則卒然愕。窒不知詞對。及退舍。¶
伏念閤下之所苦者。惟中年之士。八九而有之。未嘗聞以¶
此而有去告。閤下惟不為出入遊宴耳。其餘决教益理。膳¶
息無減。况方在強茂之時。徒以小恙。暫畱虜中。乃欲為告¶
以自遂。豈當宜也。且今時仕俗。守榮路者。雖已老朽支扶¶
昏怳矣。然則固其所居。惟恐有損。如此者亦十八九。而閤¶
<pb:KR4h0168_NKFB_0735-02b>
下瞭然自悟。所向若此。得無獨清之累。積疾於彼人之胸¶
中哉。閤下骨肉交姻。如有遠萬里者。即聞是請。寧知其退¶
讓也。必且疑驚隱慮。莫能自浣。設使憂能侵人。閤下何以¶
解也。亞之見識孱淺。無足以奉請事。今極慮深陳於前。誠¶
願得於中庸。使人無加口語也。非敢憑緣取領厚祿。而終¶
斯說。伏惟稍緩高明之銳以周慮之。冒陳端白。何任恐懼。¶
伏惟憐之。¶ 

** 上使主第三書¶ 
:PROPERTIES:
:TITID: QTWTIT14800
:PERSID: QTWAUT1796
:END:

二月二十一日。都團練副使沈亞之拜書。遣獻中丞閤下。¶
昨日候吏自外來。急告以赦至。亞之誡前後左右。不得常¶ 
<pb:KR4h0168_NKFB_0735-03a>
步。及下馬就次。揖謁先聖。獨張侍御不領祇言。哮呼詬訾。¶
捽拽導將。移罵侵怒。俚言攻淩。不容須臾之間以黨證。攘¶
掉呀騰。如欲見食。自㣥官眾將至於聚立者。咸聞見其麤¶
聲奮態。圜來驚視誠以亞之樗鉛之材。處不當任可逃。遭¶
此眾辱宜矣。然誠恐積暴不除。異日酒塲恃醉。率肆所為。¶
又為侵作誣言。飛入清聽。以是寒心自悲。不能無患。亞之¶
幸蒙過意。提在賓階。雖無分銖之能。以事萬一。然誓將鞭¶
勵孱謹。以効終身。伏願哀其端拙。察以無辜。稍借光明。使¶
各得分限。免見侵迫。過此之虞。餘何敢請。伏惟加察。幸甚¶
<pb:KR4h0168_NKFB_0735-03b>
幸甚。謹再拜。¶ 

** 與李給事薦士書¶ 
:PROPERTIES:
:TITID: QTWTIT14801
:PERSID: QTWAUT1796
:END:

月日。新及第進士沈亞之再拜稽首給事閤下。亞之幼學。¶
見其往記。說曾參閔子騫之孝。至於跬步不忘。雖騃幼。亦¶
能蹴然內慕。自是常思其人。有能跂於曾參閔子騫之行¶
者。即往傳其名於親戚朋友卿大夫間。使其聲不滅。昔者¶
五年。亞之以進士入貢至京師。與其等清河張宗顏比居。¶
嘗與往來言。始愛其人無遊詞。至春。宗顏去還家。久聞其¶
親喪。又明年。亞之東歸至洛。聞人稱宗顏之孝曰。宗顏貧¶ 
<pb:KR4h0168_NKFB_0735-04a>
無以事喪。乃與其兄東下至汴。出操契書。奴[:#AS-88E3:●]自賣。聞者¶
皆慟感流涕。然盈月不得售。汴帥聞之。持百縑使弔勞歸¶
之。盡發其先故覉柩。歸葬於所。是歲亞之至彭城。日話其¶
事。彭城人曰。此吾里之孝子也。八九歲時喪私親。貧不能¶
奉飯含。迺繫木為車。與其兄自輓而送。吾里謠之曰拖車¶
郎。是今曾閔之行難。而閭里盡熟。亞之竊痛賢公卿未得¶
稱其如此。伏思閤下於異行尤能銳樂。故亞之敢以宗顏¶
之事為請。伏惟訪察之。幸不默默已也。¶ 

** 與潞州盧畱後書¶ 
:PROPERTIES:
:TITID: QTWTIT14802
:PERSID: QTWAUT1796
:END:
¶
<pb:KR4h0168_NKFB_0735-04b>

中丞閤下。法者。古王一其度於天下。葢欲必信於人耳。非¶
執事之臣。能得專喜怒以自弄。今或奉之未如其意。何哉。¶
迺十四日。亞之晨出南府門。見一人衣縞不帶。乘捷馬北¶
馳。健僕呵道。眾僕皆左右馬。分走甚嚴。亞之意謂執事有¶
服者。即止馬匿道下。既去。私曰。執事寧不帶耶。不則又何¶
呵也。問其僕。曰是方士李元戢者。繫盜他郡焉。亞之曰。既¶
繫。何謂縱而遨乎。僕曰。彼言能化黃金反童齒。今一郡大¶
惑。下自豪吏。盡欲德之。故馳過其家。旦暮不暇。亞之因仰¶
而呼。俯而揖曰。是能化黃金反童齒焉。凡執左道亂正者。¶ 

<pb:KR4h0168_NKFB_0735-05a>

在殺不以赦。今其人且繫。尚能惑。設冠帶自儀。而孰不陷。¶
前日信州刺史以夕祀黃老不當理。官臣譖之。得罪幾夷。¶
誠可寒心。今閤下獨不省悟。亞之雖不肖。亦知為閤下畏。¶
伏惟亟誡獄吏。使固手足之繫與常死罪者等。無令出入¶
自便。不然。法為吏侮。而閤下安所任主哉。幸畱意焉。亞之¶
再拜。¶ 

** 與同州試官書¶ 
:PROPERTIES:
:TITID: QTWTIT14803
:PERSID: QTWAUT1796
:END:

今年秋。亞之求貢於郡。以文求知已於郡之執事。凡三易¶
<pb:KR4h0168_NKFB_0735-05b>
郡。失其知。輒去。其友相率而笑之。亞之為之語曰。里人有¶
良金鬻於市。而里之豪亦鬻焉。俱將售於衡者。豪人金雖¶
精。里人出其左。衡人畏豪。奪其價而先豪。里人懷而去。明¶
日之他市而衡之。直復不同。又懷去。又明日之他又然。歸¶
而聚黨與謀曰。聞某市有衡人不欺。一市之人謂之直。遂¶
往與㣥金角。俱歷火昇衡。市人曰。雖然。願先豪。衡人曰。是¶
精麤在目。輕重在衡。衡目可欺乎。市人慙而退。其直果然。¶
今亞之負詞之來。於執事其望亦同於直者也。伏惟熟察¶
無忽。亞之再拜。¶ 

** 與京兆試官書¶ 
:PROPERTIES:
:TITID: QTWTIT14804
:PERSID: QTWAUT1796
:END:

<pb:KR4h0168_NKFB_0735-06a>

孔子之徒三千。而言升堂者十輩。然皆不能周其德。故各¶
以其所長出人者稱之。名曰四科。百世之下。皆言孔子聖。¶
是知無全能者也。今亞之雖不肖。其著之文。亦思有繼於¶
言。而得名光裔。裔不滅於後。由是旨春秋而法太史。雖未¶
得陳其筆。於君臣廢興之際。如有義烈端節之事。輒書之。¶
善惡無所回。雖日受摧辱。然其志不死。亦將俟能為孔子¶
之心者拔之。是以晝夜增矣。時亦有人勉亞之於進士科。¶
言得祿位。大可以養上飽下。去年始來京師。與㣥士皆求¶
<pb:KR4h0168_NKFB_0735-06b>
進。而賦以八詠。雕琢綺言與聲病。亞之習未熟。而又以文¶
不合於禮部。先黜去。今年復來。聞執事主選京兆。長安中¶
賢士皆賀亞之曰。某執事斯謂明矣。其取舍必以目辨而¶
察。亞之曰。微亞之以八韻為畏。對曰。不然。夫良工為厦而¶
選材者。不以桷廢棟。不責能此而否彼。又曰。無求備於一¶
人。此聖人採取之至言也。亞之文已貢矣。執事其服孔子¶
之心有素。如其取捨之際。亦能畱意乎。亞之再拜。¶ 

** 與馮陶書¶ 
:PROPERTIES:
:TITID: QTWTIT14805
:PERSID: QTWAUT1796
:END:

馮生足下。前辱書時。會鄙人將有適方事役在焉。今則足¶
下又赴省於東。故束書久不遑答。有負懇款。無以自露。然¶ 
<pb:KR4h0168_NKFB_0735-07a>
則書辭所屬。寧鄙人宜當託是乎。乃敢自酌以揆其意。惟¶
智府悟之。樂府倡為歌十年。聲流邯鄲下。而魏歌者往請¶
之曰。聞古之韓娥。其歌也。能易哀樂。變林籟。則有是也。何¶
自而及是乎。今子能揚韻激妙。感物態矣。而人投聲請價¶
者。宜以遂之。必且語我。使聞聽於衆耳。以得售進。入為王¶
左右之娛。對曰。若韓娥之歌。韻合於氣。聲合於情。是故草¶
木之於地也。氣為之君。五腑之居人也。情為之長。草木之¶
生。其根處瘠則其表訥。處潤則其表昌。瘠之訥。潤之昌。不¶
過其草木及氣之作也。為溫陽則萬族舒。為晦寒則眾色¶
<pb:KR4h0168_NKFB_0735-07b>
稚。瘁五腑。伏五行。設如金困於內。則肺亢應於外。而嗅厭。¶
極則反之。木極於內。則肝怠應於外。而食亂。困則反之。困¶
而厭。極而亂。不過一發於內。一應於外而已。及情之作也。¶
為喜適。則七竅走而會之怡。為悲愁。則六氣集而赴之慘。¶
自皆不得自任也。韓娥之得也在此。馭二情以攻之。故能¶
易哀樂。歧二氣以襲物。則能變林籟。其神至矣。亦尚未聞¶
飫寵賞於當時者。何也。所感者智人也。草木仰天性。智人¶
不混於累。夫眾庶之目怫於視。世俗之耳離其聽。故擊弊¶
缶。貫鼠革。聚觀於市。促促之歌巴聲夷辭。唱一而和百。贊¶ 
<pb:KR4h0168_NKFB_0735-08a>
之者千萬人。南風之絃。雲和之瑟。曠世莫用。烏能自唱其¶
德於聲音。雖韓娥之妙。欲誰繼者。今足下將行者古道也。¶
將操者至聲也。鄙人方困世之厭斥。安足以使之聞聽於¶
眾耳。發嘉譽於此日乎。猥辱雅向。願悉所識。幸甚幸甚。¶ 

** 答李生書¶ 
:PROPERTIES:
:TITID: QTWTIT14806
:PERSID: QTWAUT1796
:END:

亞之白。辱書。覽所指。令僕人持書致安南守。使從雅旨以¶
恝所欲。意者謂僕人居峻勢。能可驅其意。(一作謂僕職在¶
軍副其力可驅彼之情)易如瞬眴。夫何妄悞容易而不見知其不能¶
如此哉。且安南守其志木佷。自齊從事已下。咸以公籍督¶
<pb:KR4h0168_NKFB_0735-08b>
稽。歷受訕侮。繼章謗淩。彼恃門矜耄。無所加責。前日韋同¶
舍亦然。顧亞之孱畏。靜常遭尤。况又掌刑書。累以法操其¶
吏。彼無路而露忿於僕人耳。今來書指教。欲使有為。是執¶
仇而赴於敵也。何能致其願乎。幸終悉省。不宣。亞之再拜。¶ 

** 答馮兄書¶ 
:PROPERTIES:
:TITID: QTWTIT14807
:PERSID: QTWAUT1796
:END:

降書誨慰。滓滯之情。稍以揚矣。昨日奉策應對之日。操意¶
張謀。唯恐不遠。刻文勵語。唯恐不工。思欲不肩於俗。以為¶
世之大寵。及遭不錄。退舍自念。夫若是也。非窮心於此。安¶
能堅然而顧之。雖窮心極思。而風水之力所排者。又安能¶ 
<pb:KR4h0168_NKFB_0735-09a>
固之於此。固之於彼。非吾兄。韓兵部安能無所惑者。知與¶
既寡。攀援將誰。近世復以知人為恥。既知而譽。乃謂之私。¶
反不若譽姻黨耳。以此自悲。不能無憤。亦欲極老目之力。¶
不忘於文。以思雪於後代之人耳。吾兄豈嘗失味於是耶。¶
乃教之空門之說。小人狹薄。尚為激然之氣。戰燎於胷中。¶
故九引達者之波而澆之。而熱腹九洩。未知其救也。果兄¶
之教復至。是將有可開也。自廣之詞。紙不能盡。亞之再拜。¶ 

** 上九江鄭使君書¶ 
:PROPERTIES:
:TITID: QTWTIT14808
:PERSID: QTWAUT1796
:END:

郢崖謫吏敬對所詰引言為書。致於九江郡守鄭君閤下。¶
<pb:KR4h0168_NKFB_0735-09b>
詰之既深。焉得默默已也。固折委譴之于章。遂用悉陳。惟¶
聽之。國朝天后之時。使四裔達威德之令皆儒臣。自喬知¶
之陳子昂受命通西北兩塞。封玉門關。戎虜遁避。而無酬¶
勞之命。斯蓋大有之時。體臣之常理也。然喬死於讒。陳死¶
於枉。皆由武三思嫉怒於一時之情。致力[:#AS-8864:⿺克寸]害。一則奪其¶
伎妾以加害。一則疑其擯排以為累。陰令桑梓之宰拉辱¶
之。皆死於不命。嗟乎嗟乎。自是之後。臨戎觀危酌逸勞之¶
狀為使者。而儒臣莫與矣。前年天子以兩河逐叛之兵。連¶
歲不解。負輓之輸而不造廩庫。皆從便道為戰士衣食之¶ 
<pb:KR4h0168_NKFB_0735-10a>
給。於兩河之間。歲尚賑賙。輦轂之下。執笏常謂請罷所討¶
者十八九。獨諫大夫自以為習知叛臣之情日就窘。請得¶
往導愍痛以歸之。既可所奏。即請以亞之為副。又以為古¶
者單車為使。有功則為戎臣輕害之。遂於行。請兵以自柄。¶
詔書仍以便宜從事。又詔邯鄲鉅鹿兵。各以百騎與俱。葢¶
欲重擊鑿之柄也。及過平原郡城。而有常山卒分居之。諫¶
大夫因令亞之為書檄之。書成。亞之題帛引弓。射書於常¶
山帥。帥得書。以期請降。滄海之人聞之。降者日百有餘輩。¶
及滄海寇款與符印偕至。即請以城歸使者。是日往受城。¶
<pb:KR4h0168_NKFB_0735-10b>
亞之復引前驅。騎馬先至滄海。同捷與其徒繫頸者。服衰¶
不帶。伏軍門之左。委命於使執事。於是諫大夫遣河南將¶
石稅部獻闕下。稅夜殺同捷於平昌。亞之分道馳還以報¶
事。道中不得乘。乃乘羸驅。馳至貝魏之門。守長皆為艱。日¶
昃不得食。因中病於廣武之間。歷再旬而謫書降。即奔上¶
所委。今閤下罪諫大夫。以為狷急忘體。冒危取禍。習傳不¶
察其端本。附言和唱。敢避忌應對哉。昔者酈生馮軾下齊¶
城七十。韓信刦而烹之。在前代且爾。况今持兵連營。淹歲¶
經時。既費且敗。萬無以自塞之際。而使臣奉命詔。銜解覊¶ 
<pb:KR4h0168_NKFB_0735-11a>
裂網之恩。啟萬死重生之路。曝鰓就鼎之枯。彼不思于降。¶
復何歸矣。今習詩書步規矩而進於是者。固未嘗習武事。¶
况親於戰鬬之間耶。必多武臣之言以為信。何者。重己之¶
不李祐避能耳。誠邁越之談也。或亦有詰亞之曰。李祐避¶
壁攻平原城。城危且急。尚不聞有效。且使臣居間。曾不逾¶
月。而云城降者何端。亞之應之曰。獨不見童子之情乎。夫¶
童子。師與終身之益。何惡而不附。乳母蠕蠕之常恩。而投¶
戀肆喜。何者。氣微意迫。則毅容之難洽。而告訢之言在前¶
也。是則向使之卒披堅甲持銳鋒以相攻。差剛決於敵者。¶
<pb:KR4h0168_NKFB_0735-11b>
不瞬而殞形喪魄矣。有如使臣之煦諭明白。寧有忘生趍¶
死之渝乎。此解析之言。誠不當為閤下說。說亦不能降聽。¶
以委書之丁寧者。葢欲流之於世。以俟通方之士。次第於¶
所悞耳。梗概之錄。不文於詞。亞之敬再拜。¶ 

** 與潞鄜州書¶ 
:PROPERTIES:
:TITID: QTWTIT14809
:PERSID: QTWAUT1796
:END:

亞之再拜稽首大夫閤下。亞之昨去長安時。歷別於所知¶
親友門。所知親友謂亞之曰。安所適。安所為。亞之對曰。適¶
鄜。將假貸於諸侯門。所知親友賀亞之曰。鄜有長。賢大夫¶
也。喜文學仁義之道。故其所為文學仁義之道。忻忻焉走¶ 
<pb:KR4h0168_NKFB_0735-12a>
其門者日有之。亞之納喜於心充充焉。捶馬走僕。忘其勞。¶
失其怠。望閤下之境。日近日喜。及至之也。且觀將謁之禮¶
於其門。乃見納客之官。奔奔而入。促促而出。言不及吐。道¶
不及陳。退居三日。不知所為。乃復聽閤下採取賓士之道。¶
高下之等。則曰某自某方來。以某執事書為之輕重。書之¶
多者。館善宇。飽善味。書之次者又次之。其有無因而至者。¶
雖辯智過人。猶以為狂。即與偶然之輩。徼倖之徒。退棲陋¶
室。與百姓雜處。[:#AS-8BED:⿰⻟卞]惡味。且走來閤下門者。亦不獨盡窮餓¶
無依。而來求粟帛於閤下。亦有抱其智。懷其才。聞閤下好¶
<pb:KR4h0168_NKFB_0735-12b>
賢。而來求臧否於閤下。而望其推引之濟耳。今一貫而禮。¶
一類而惠。賢愚顛倒。而又以書不書而為之輕重。竊恐天¶
下之士其來閤下門者。皆相爭齎書為糧。受閤下之惠者。¶
不曰閤下之惠。而皆曰某官之書禮我也。何有愧於閤下。¶
不惟不愧而已。亦有憤激於衷而終怨怒者。竊恐閤下勞¶
費以取無益。亞之愚。獨為閤下惜。伏願閤下稍精接士之¶
道。使賢愚明白。閤下能知此。則四方之士聞之。皆謂閤下¶
不恡己之不至。而求其方直如此。今亞之冒旌㦸之嚴。敢¶
言進於閤下。亦希知言之士聞之。知亞之不苟曲於閤下。¶ 

<pb:KR4h0168_NKFB_0735-13a>

而存其直如此。戰戢無任。亞之再拜。¶ 

** 別前岐山令鄒君序¶ 
:PROPERTIES:
:TITID: QTWTIT14810
:PERSID: QTWAUT1796
:END:

昔者亞之西遊過岐山。而令秩始謝。余將就給食。人曰。故¶
令雖貧。然能卑人厚禮。何不往舍也。時方暑。既見解帶坐。¶
令衣弊繒短衣。使兒孫姪捧案前賓食。食已。有客越而請¶
曰。聞令家無女使賤走。賓客食必夫人親治之。誠厚士勤¶
矣。且賓之來者。無賢不肖。皆即混然齊飽。是愚為冒矣。而¶
賢者安所愧乎。今願擇之而厚結。如何也。令曰。古者侯生¶
<pb:KR4h0168_NKFB_0735-13b>
亦有言。人固未易知。夫士以食而來我者。畱於門。無繫帶¶
之間。尚已為久矣。焉能待辨而後進乎。亦寧有給之一食。¶
而使其甚媿。固如是。雖賢愚何望哉。客慙而退。至今三年。¶
與令遇。未嘗再會食客。今令窮來京師。人無假氣而延於¶
進者。嗟乎。會予與令各有適。故書前事。以敘所憤云。¶ 

** 送李膠秀才詩序¶ 
:PROPERTIES:
:TITID: QTWTIT14811
:PERSID: QTWAUT1796
:END:

歌詩之所以為發寤。其旨甚遠。夫物情暢樂怨抑之感。吁¶
而散之大空。還會於風雲。降於水土。包聲於陶埴之器。髣¶
髴之變。盡搖於樂。樂之所感。微則占於音。章則見於詞。微¶
於音者。聖人察之。章於詞者。賢人畏之。故勤人之君。欲以¶ 
<pb:KR4h0168_NKFB_0735-14a>
聞其下。忠主之佐。使以達其上。夫往代之詩樂。皆能沿聲¶
諧韻。今徵其文以觀之。而其代興衰可見也。寧近世學者¶
固不變風從律耶。何為其詞不聞充陳於管絃乎。今樂府¶
既闕所奏。如有忠言之意。眾所仰哉。余故友李賀。善擇南¶
北朝樂府故詞。其所賦亦多怨鬱悽豔之巧。誠以葢古排¶
今。使為詞者莫得偶矣。惜乎其終亦不備聲絃唱。賀名溢¶
天下。年二十七。官卒奉常。由是後學爭躍賀相與綴裁其¶
字句以媒取價。嗚呼。貢諷合韻之勤益遠矣。膠亦諸王孫。¶
頗專七言詞。始來長安。人以為思轍賀。今一不中第。言歸¶
<pb:KR4h0168_NKFB_0735-14b>
故楚江陵下。豈欲以廣其情於烟波。顧有譔。余乃敢悉序¶
詩歌之大端。以為別贄。¶ 

** 送杜憓序¶ 
:PROPERTIES:
:TITID: QTWTIT14812
:PERSID: QTWAUT1796
:END:

初。亞之提筆西入關。畱舍鮑溶於揚州。溶出詩吟。至夕過¶
百篇。而窈窕之思雜發。亞之歎息曰。後生亦有繼之哉。鮑¶
溶言前在長安。常出入冡官杜氏家。㣥孫皆喜溶。是時憓¶
方學何虞詩。于其音往往能自振激。後可得也。及亞之與¶
生昆弟遊。其相樂之愛。故與溶等。而溶言果然。十年春。生¶
長上知生之志。謂生曰。巴漢瀟湘之水。皆淪流於東。合而¶ 
<pb:KR4h0168_NKFB_0735-15a>
為大江。猛注於江陵揚州兩地之間。其名山圜連。橫秀之¶
色。屬江而起。前文者自馬遷皆經遊之。六代為詩之士。而¶
得聲名騰翔矣。因命生去遊。以廣其思。三月生即路。亞之¶
喜鮑之知言。又樂生受命之遊。故終始以序。¶ 

** 送受降城使序¶ 
:PROPERTIES:
:TITID: QTWTIT14813
:PERSID: QTWAUT1796
:END:

清河張生。少以善言語應對聞。長又好六符神畧。嘗從奇¶
丈夫遊至北邊。歷塞。經受降城。以宗人蒙幸於上將軍。受¶
降城扼塞。得與方鎮列。方鎮諸侯。時節更置其使通殷勤。¶
生以善言語故。遂得居使者位。今年夏。生使於夏。得其歡¶
<pb:KR4h0168_NKFB_0735-15b>
而還。夫以節度尚書公專聲重義。為天下望者重目。故以¶
四方使其來者難如此。不必言受降城上將軍之善應對¶
不辱。於此而見其不辱也。不必言尚書公專聲重義。於此¶
而見其專重也。六月壬子。尚書公餞使者於陽平樓。命幕¶
府賓佐相與追詩以為贈。不以亞之為不知言者。皆願以¶
亞之言為首。¶ 

** 送洪遜師序¶ 
:PROPERTIES:
:TITID: QTWTIT14814
:PERSID: QTWAUT1796
:END:

自佛行中國已來。國人為緇衣之學。多幾於儒等。然其師¶
弟子之禮。傳為嚴專。到於今世。則儒道少衰。不能與之等¶ 
<pb:KR4h0168_NKFB_0735-16a>
矣。於其流亦有派別焉。為之師者。量其性之高下而有授¶
說。故有暝坐而短行。毀刑而鼓談之道。歧於是也。十一年¶
春。予東上會稽。還造江。有緇衣洪遜。從余假渡。自言能贊¶
導佛語。嘗與其曹㣥居講誦。恒為宿輩推信。他日復來。言¶
當之關中。欲余以序之。夫西都輻集之地。居多豪緇。得進¶
於上前者。車服之饒。擬於卿士。而遜得無欲乎。在自勉而¶
已。余不知佛。故序無以備汝曹之事。¶ 

** 送張從事侍中東征序¶ 
:PROPERTIES:
:TITID: QTWTIT14815
:PERSID: QTWAUT1796
:END:

去年淮夷誅。凡諸侯執兵者。皆統在侍中。故侍中得坐制¶
<pb:KR4h0168_NKFB_0735-16b>
於大梁。以長子常侍帥萬人臨事。破堅北涇。皆先諸侯軍。¶
故宣武論功。得為上令。今年齊淄不順命。天子復使討。圜¶
其境之諸侯。咸會兵四塞。於是侍中空大梁。驅甲馬三萬¶
騎。與攻壓之具。金鐵草木飛石騰祶之器。載而引者亦三¶
萬乘。擇日出夷門。門下之賓參於幕者。張生從焉。生舉進¶
士得第。因東客於侍中門。以協律銀綬而居。侍中器之。以¶
為敏良可親。起居必與俱。及考鉦有期。故謂余敘其所以¶
云。¶ 

** 送叔父歸覲序¶ 
:PROPERTIES:
:TITID: QTWTIT14816
:PERSID: QTWAUT1796
:END:

<pb:KR4h0168_NKFB_0735-17a>

古之取仕。得明經為清選。近世即為進士。亞之叔父。獨謂¶
古道可恃。乃曰。我儒世家也。當勤經策義。取高第耳。業之¶
三貢。果得中。遂理橐言歸。亟思以賀為高堂之壽。嗟乎。斯¶
古孝廉之職。叔父盡之無媿耳。及東出都。命諸子亞之譔¶
序。詩以贊行云。¶ 

** 送田令二子歸寧序¶ 
:PROPERTIES:
:TITID: QTWTIT14817
:PERSID: QTWAUT1796
:END:

昔西河之流未歸。而中書公為魏將。因其師喪故。門下將¶
卒咸以戎事歸中書公。天子從人之欲而拜之。凡類之制¶
<pb:KR4h0168_NKFB_0735-17b>
無大小。皆俟決於朝。朝之命。士卒有所不熟聞者。往往孽¶
齬。一年而化。其後四年。天子討淮夷。使其中子布與兵。五¶
年。命討常山。悉師臨淮南宮城。七年。淮夷滅。八年。常山貢¶
二郡。赦之秋。命討齊魯。移兵東河渡。急攻濟北。九年。拔之。¶
斬其魁以獻。其秋入覲。盡以昆弟諸子去魏。從謁京師者¶
十餘人。十年。常山帥卒。常山人以其狀來告中書公。由此¶
得其事前白奏。於是拜帥常山。自以魏歸。不十年。天子之¶
兵南滅淮夷東清兩河。而曰中書公之勤也。乃以兄為尚¶
書。畱置洛。以其弟執金吾。以子肇為亞尹居歧。以將軍右¶
持節回中。以犨為將軍居北軍。又以㣥為將軍居列位。午¶ 
<pb:KR4h0168_NKFB_0735-18a>
為少將作。牟為殿中丞。以支恭玉昆弟姪。俱以中書公蒙¶
寵居官。然皆謹恭下士。人多以為當任。與儒者比。長慶初。¶
少子牟牟弟早令覲中書公。明日出都門來顧余。以云轂¶
下名人文士。必以文寵別。欲余有撰。於是與述終始之迹。¶
以塞其勤。¶ 

** 送韓北渚赴江西序¶ 
:PROPERTIES:
:TITID: QTWTIT14818
:PERSID: QTWAUT1796
:END:

或曰。近世有府之侯。邀士拜賓。不由己之所尚。而使㣥居¶
不類。故有諛言順容積微之讒。以基所毀。四隣之地。更効¶
遞笑。飛流短長。天下聞之矣。而其侯尚且不寤。夫言諛足¶
<pb:KR4h0168_NKFB_0735-18b>
以瞽明。薄毀足以害忠。若是雖欲明其橈直。而明莫之遂¶
也。雖樂聞己之所闕。而闕莫之聞也。彼思勤過畏者。一牽¶
於諛讒即爾。而况己之所尚。又使㣥居不類。是以慎行者¶
之所畏也。昔者余嘗得諸吏部昌黎公。凡游門下十有餘¶
年。北渚。公之諸孫也。左右杖屨。奉應對。言忠情勞。其餘則¶
工為魏晉之詩。盡造其度。今年春。進士得第。冬則賓仕於¶
江西府。且有行日。其友追詩以為別。乃相與訊其將處者¶
而誰與。曰有引農生倞耳。夫引農慎行其道不欺者也。北¶
渚之往。吾無虞其類之患。勉矣惟爾。不衰於道而已。¶ 

<pb:KR4h0168_NKFB_0735-19a>

** 送韓靜畧序¶ 
:PROPERTIES:
:TITID: QTWTIT14819
:PERSID: QTWAUT1796
:END:

或者以文為客語曰。古人有言。仍舊貫。如之何。何必改作。¶
乃客之所尚也。恢漫乎奇態。紬紐己思。以自織剪。違曩者¶
之成轍。豈君子因循之道歟。客應曰。草木之病煩也。使秋¶
以治之。繼孱萌於窮枿之餘。搔風披露。相望愁泫。陽津下¶
潜。雖佳懿之彩。猶且抑隱。惟恐失類於慘禪菸黃之色耳。¶
安暇自任其所長耶。即春以治之。擢氣於其根。昇津百體¶
之上。暢之風露。而繡英作。誇紅奮綺。緗縹紺紫。錯若[:#AS-88E3:●]畫。¶
<pb:KR4h0168_NKFB_0735-19b>
揚華流香。靄蕩乎天地之端。各極其至。使肆勇曜如是。寧¶
可以一狀拘之。人有植木堂下。欲其益茂。伐他榦以加之¶
枝上。名之樹資。過者雖愚。猶知其欺也。且裁經綴史。補之¶
如疣。是文之病煩久矣。聞之韓祭酒之言曰。善藝樹者。必¶
壅以美壤。以時沃濯。其柯萌之鋒。由是而銳也。夫經史百¶
家之學。於心灌沃而已。余以為構室於室下。葺之故材。其¶
上下不能逾其覆。拘於所限故也。剏之隟空之地。訪堅修¶
之良。然後工之於人。何高不可者。祭酒導其涯於前。而後¶
流蒙波。稍稍自澤。靜畧於祭酒。其宗也。遵道十年而功就。¶
頗秀出流類。今既別而延蔓。將遊乎河江。豈欲益其自廣¶ 
<pb:KR4h0168_NKFB_0735-20a>
哉。惟其勉無怠。¶ 

** 別權武序¶ 
:PROPERTIES:
:TITID: QTWTIT14820
:PERSID: QTWAUT1796
:END:

秦隴之地其氣雄。而能產出奇夫良士。由是古稱賢士大¶
夫多隴西。秦川在隴右數百里。而隴峻水夷。川之源出其¶
左。余吳興人。生於隴之陽。長而西望秦原。水土精神之氣。¶
昏旦異狀。予又怪近世奇夫良士。不繁出於此。往者五年。¶
予自東來京師。見中山劉定命。言天水權武。其人可教耳。¶
吾嘗語善於武。武發言往往次道。及出門行事多以言。明¶
日予過言之。復其語。則仁與不仁。義與不義。必汗流肌慄。¶
<pb:KR4h0168_NKFB_0735-20b>
胷目如即事。既罷。定命又從容為予言志所未遑者。則下¶
涕頓首。又曰。吾有女弟。欲以歸武。願言成之。事皆未及。會¶
予東拜親於江淮。冬還都下。不幸而定命死。其親友赴喪¶
者數十人。武臨喪具事。終日維哀無絕聲。予持其手曰。秦¶
隴之能產賢。由賢之能產德。誠未窮矣。既葬。武當西去。予¶
贈之曰。夫孝慈仁誼。忠信廉直。總於已曰賢。辨是而行之¶
不惑曰明。子有之矣。慎終行之。夫金之為物也。鎔而為器。¶
無不能。然則將求為大用。必圖於善冶者。當其未善。必更¶
之。當其善。無墮鎔。¶ 

<pb:KR4h0168_NKFB_0735-21a>

** 送同年任畹歸蜀序¶ 
:PROPERTIES:
:TITID: QTWTIT14821
:PERSID: QTWAUT1796
:END:

十年。新及第進士將去都。乃大宴朝賢卿士。與來會樂。而¶
都中樂工倡優女子。皆坐優人前。贊舞者奮袖出席。於是¶
堂上下匏吹絃簧大奏。即暮既罷。生揖語亞之曰。吾家世¶
居蜀。嘗以進士得第。吾少能嗣其業。幸子之文得稱甚光。¶
願為我序還家之榮。亞之辭謝不敏。曰。願無讓。曰。始生與¶
兄之來舉進士。得絀。及綴字為便。口之句。歷贄其文於公¶
卿之門。由是一歲而名。八年。成都貢士。生名在貢首。九年。¶
<pb:KR4h0168_NKFB_0735-21b>
生與其兄試貢京兆。京兆籍貢名。生名為亞首。生之兄亦¶
在列下。十年。禮部第士。生名在甲乙。如是而後歸。亞之以¶
為相如還蜀之榮。而生未後也。¶ 

** 敘草書送山人王傳乂¶ 
:PROPERTIES:
:TITID: QTWTIT14822
:PERSID: QTWAUT1796
:END:

夫匠心於浩茫之間。為其為者。必有意氣所感。然後能啟¶
其象也。此凡一舉志則爾。而況六藝之倫乎。余聞之學者¶
曰。昔張旭善草書。出見公孫大娘舞劍器渾脫。鼓吹既作。¶
言能使孤蓬自振。驚沙坐飛。而旭歸為之書。則非常矣。斯¶
意氣之感歟。今山人王傳乂。學為旭書。居故吳公子光劍¶
池山傍。積十年而功就。歷游天下。慕其出已者師之。欲增¶ 
<pb:KR4h0168_NKFB_0735-22a>
其功也。及至長安。舍予家。為予題旌故平盧節士文。因感¶
之。聳髮寒肌。謂吾友生曰。願欲余序其書。意者豈予之文¶
以感王生之志於鼓噪劍氣之勢乎。顧不敏。誠以孤生之¶
望也。聊題百數十言。以塞其志。¶ 

¶
