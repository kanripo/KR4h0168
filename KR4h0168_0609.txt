#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0608-23a> 
#+PROPERTY: JUAN 0609
欽定全唐文卷六百九¶ 

<pb:KR4h0168_NKFB_0609-01a>
　劉禹錫(十一)¶ 

** 唐故朝議郎守尚書吏部侍郎上柱國賜紫金魚袋贈司空奚公神道碑¶ 
:PROPERTIES:
:TITID: QTWTIT12024
:PERSID: QTWAUT1471
:END:

嗚呼。有唐清臣尚書吏部侍郎奚公。貞元十五年十月甲¶
子薨於位。詔贈禮部尚書。太常考行。諡曰某。是歲臘月丁¶
酉。葬於萬年縣之某原。後三十有四年。子為諸侯為大夫。¶
門戶有煒。於是門下生琢石紀德。揭於新阡云。公諱陟。字¶
殷衡。其先在夏為車正。以功封於薛。下古以降為譙郡人。¶
或因仕適楚。復之秦。今為京兆人。隋唐之際。再世以明經¶
為博士。家有賜書。曾祖簡。亦以文學為太子司議郎。大父¶
<pb:KR4h0168_NKFB_0609-01b>
乾繹。仕至光州刺史。烈考諱某。有道而尚晦。終徐州司功¶
參軍。贈和州刺史。由子貴也。天以大運生萬物。而以正氣¶
鍾賢人。至和來宅。其德乃具。公實有焉。幼而擢陵苕之秀。¶
長而成清廟之器。㣥倫月旦。咸以第一流處之。及從鄉賦。¶
洎升名太常。果居上第。明年。詔郡國徵賢良。設四科以盡¶
材。公居文詞清麗之目。授宏文館校書郎。時德宗新即位。¶
聲烜虜庭。西戎畏威。厎貢內附。詔諫議大夫崔河圖持節¶ 
<pb:KR4h0168_NKFB_0609-02a>
即虜帳以報之。使臣欲盛其賓寮以自大。遂嘿表公為介。¶
授大理評事。除書到門。公方為人子。不敢許以遠。稱病弗¶
果行。歸寧壽春。養志盡敬。丞相楊炎勇於用材。擢公為左¶
拾遺。奉安輿而西。未幾。再集荼蓼。居後喪將闋。是歲建中¶
四年。京師急變。黃屋順動。狩於巴梁。公徒行閒道。以歸王¶
所。既中月而詔授起居郎。充翰林學士。創鉅愈遲。病不拜¶
職。改太子司議郎。從大駕回。入尚書為司金元士。且參榷¶
筦之務。有頃。持愍冊宣恩於薊門。將行。錫銀朱於青蒲上。¶
復命稱旨。轉吏部員外郎。是曹在南宮為眉目。在選士為¶
<pb:KR4h0168_NKFB_0609-02b>
司命。公執直筆閱簿書。紛挐盤錯。一瞬而剖。時文昌缺左¶
右丞。都曹差重。遂轉左司郎中。尋遷中書舍人。執事者繫¶
公識精。以斟酌大政。非獨用文飾也。會江淮閒民被水禍。¶
上愍焉。特命公宣撫之。許以便宜及物。赤車所至。如東風¶
變枯。條其利病。復奏咸可。轉刑部侍郎。時主計臣延齡以¶
險刻貴倖。而與京兆尹相惡。以危事中之。尹坐譴。已又逮¶
繫其吏峻繩之。事下司寇。主奏議者欲文致而甘心焉。公¶
侃然持平。挫彼嶽嶽。君子聞之。善其知道不私。刑曹既清。¶
以餘刃兼領選事。居一年授權知吏部侍郎。又一年即真。¶ 

<pb:KR4h0168_NKFB_0609-03a>

是秩言能審官者。本朝有裴馬盧李四君子。物論以公媲¶
焉。時得病發廱。有國醫方直禁中。上促遣如第。且敕之曰。¶
某賢臣也。悉術以治之。及有司以不起聞。上震悼加等。公¶
娶瑯琊王氏。石泉公之曾孫。友壻皆一時彥士。長子某。蚤¶
不祿。第二子敬則。歷太僕少卿。今為濮州刺史兼侍御史¶
中丞。錫金紫。以課最就加貴秩。俾視九卿。第三子敬元。以¶
詞藝似續登文科。歷左補闕。今為尚書刑部郎中。第四子¶
炅。舉進士。最小子某。咸砥礪纂修。宜為名公家子。其邁德¶
<pb:KR4h0168_NKFB_0609-03b>
垂裕之光也乎。公少以名器自任。及顯達。急於推賢。視其¶
所舉。則在西省薦權丞相由右史掌訓辭。在中銓表楊僕¶
射由地曹郎綜吏部。二公後為天下偉人。凡執文章權衡。¶
以揣量多士。一入中禁考策詞。三在天官第章句。披沙剖¶
璞。由我而顯者。落落然居多。推是風鑒。移於大冶。則鎔範¶
之內。無非祥金。嗟乎。天不遐其福而孤民望。使由庚之什¶
不作於貞元中。惜也。初公既終。詔贈大宗伯。後以第三子¶
在郎位被霈澤。再追襃至司空。故昔之葬儀用常伯。而今¶
之碑制用三公云。銘曰。¶ 

仁麟智龍。為瑞一辰。未若君子。瑞於人倫。惟唐德宗。道類¶ 
<pb:KR4h0168_NKFB_0609-04a>
漢宣。責實繩下。風稜言言。公丁斯時。籍在雋賢。從難表節。¶
執羈而還。帝曰汝器。黃流瑟然。可為大寮。左右化源。乃飾¶
王度。乃馳輶軒。既執刑柄。亦操吏權。陽和熙熙。貯在顏間。¶
守法持正。嶷如秋山。火不侵玉。倖臣畏伏。鳳鳴祥煙。梟噪¶
低跧。帝方倚用。天不假年。公寐無寤。其名愈遠。門人達者。¶
赤舄元衮。公居甚卑。其德愈尊。兩子朝服。駢驅朱輪。佳城¶
何在。冑貴之里。螭首龜趺。德輝是紀。嗚呼後人。下拜於此。¶ 

** 高陵令劉君遺愛碑¶ 
:PROPERTIES:
:TITID: QTWTIT12025
:PERSID: QTWAUT1471
:END:

縣內之大夫。鮮有遺愛在其去者。蓋邑居多豪。政出權道。¶
<pb:KR4h0168_NKFB_0609-04b>
非有卓然異績。結於人心。浹於骨髓。安能久而愈思。大和¶
四年。高陵人李仕清等六十三人。思前令劉君之德。詣縣¶
請金石刻之。縣令以狀申於府。府以狀考於明法吏。吏上¶
言。謹桉天寶詔書。凡以政績將立碑者。其具所紀之文上¶
尚書考功。有司考其詞。宜有紀者乃奏。明年八月庚午。詔¶
曰可。令書其章明有以結人心者。揭於道周云。涇水東行¶
注白渠。釃而為三。以沃關中。故秦人常得善歲。桉水部式。¶
決洩有時。畎澮有度。居上游者。不得擁泉而顓其腴。每歲¶
少尹一人行視之。以誅不式。兵興以遷。寖失根本。涇陽人¶ 
<pb:KR4h0168_NKFB_0609-05a>
果擁而顓之。公取全流。浸原為畦。私開四竇。澤不及下。涇¶
田獨肥。他邑為枯。地力既移。地征如初。人或赴訴。泣迎尹¶
馬。而上涇之腴。皆權倖家。榮勢足以破理。訴者復得罪。繇¶
是咋舌不敢言。吞冤含忍。家視孫子。長慶三年。高陵令劉¶
君。勵精吏治。視人之瘼。如瘭疽在身。不忘決去。乃修故事。¶
考式文。暨前後詔條。又以新意。請更水道。入於我里。請杜¶
私竇。使無棄流。請遵田令。使無越制。別白纖悉。列上便宜。¶
掾吏依違不決。居二歲。距寶歷元年。端士鄭覃為京兆。秋¶
九月。始具以聞。事下丞相御史。御史屬元谷實司察視。持¶
<pb:KR4h0168_NKFB_0609-05b>
詔書詣白渠上。盡得利病還奏。青規中上以谷奉使有狀。¶
乃俾太常撰日。京兆下其符。司錄姚康士曹掾李紹實成¶
之。縣主簿談孺直實董之。冬十月。百眾雲奔。憤與喜并。口¶
謠手運。不屑鼛鼓。揆功什七八。而涇陽人以奇計賂術士。¶
上言白渠下高祖故墅在焉。子孫當恭敬。不宜以畚鍤近¶
阡陌。上聞。命京兆立止絕。君馳詣府控告。具發其以賂致¶
前事。又謁丞相。請以顙血汙車茵。丞相彭原公斂容謝曰。¶
明府真愛人。陛下視元元無所[:#AS-9C65:⿰丨⺊]¶ 
[:#AS-FBED:●]吝。第未周知情偽耳。即¶
入言上前。翌日。果有詔許訖役。仲冬新渠成。涉季冬二日。¶
新¶ 
<pb:KR4h0168_NKFB_0609-06a>
堰成。駛流渾渾。如脈宣氣。蒿荒漚冒。迎耜釋釋。開塞分寸。¶
皆如詔條。有秋之期。投鍤前定。孺直告已事。君率其寮躬¶
勞徠之。烝徒讙呼。奮襏襫而舞。咸曰。吞恨六十年。明府雪¶
之。擿姦犯豪。卒就施為。嗚呼。成功之難也如是。請名渠曰¶
劉公。而名堰曰彭城。桉股引而東。千七百步。其廣四尋。而¶
深半之。兩涯夾植杞柳萬本。下垂根以作固。上生材以備¶
用。仍歲旱沴。而渠下田獨有秋。渠成之明年。涇陽三原二¶
邑中。又擁其衝為七堰。以折水勢。使下流不厚。君詣京兆¶
索言之。府命從事蘇特至水濱。盡撤不當擁者。繇是邑人¶
<pb:KR4h0168_NKFB_0609-06b>
享其長利。生子以劉名之。君諱仁師。字行輿。彭城人。武德¶
名臣刑部尚書德威之五代孫。大歷中詩人商之猶子。少¶
好文學。亦以籌畫干東諸侯。遂參幕府。歷尹劇縣。皆以能¶
事見陟。率不時而遷。既有績於高陵。轉昭應令。俄兼檢校¶
水曹外郎。充渠堰副使。且錫朱衣銀章。計相愛其能。表為¶
檢校屯田郎中兼侍御史。斡池鹽於蒲。錫紫衣金章。歲餘¶
以課就。加司勳正郎中執法。理人為循吏。理財為能臣。一¶
出於清白故也。先是高陵人蒙被惠風。而惜其捨去。發於¶
胸懷。播為聲詩。今采其旨而變其詞。志於石。文曰。¶ 

<pb:KR4h0168_NKFB_0609-07a>

噫涇水之逶迤。溉我公兮及我私。水無心兮人多僻。錮上¶
游兮乾我澤。時逢理兮官得材。墨綬繠兮劉君來。能愛人¶
兮恤其隱。心既公兮言既盡。縣申府兮府聞天。積憤刷兮¶
沈疴痊。劃新渠兮百畝流。行龍蛇兮止膏油。遵水式兮復¶
田制。無荒區兮有良歲。嗟劉君兮去翱翔。遺我福兮牽我¶
腸。紀成功兮鐫美石。求信詞兮昭懿績。¶ 

** 唐故邠寧慶等州節度觀察處置使朝散大夫檢校戶部尚書兼御史大夫賜紫金魚袋贈右僕射史公神道碑¶ 
:PROPERTIES:
:TITID: QTWTIT12026
:PERSID: QTWAUT1471
:END:

僕射名孝章。字得仁。本北方之強。世雄朔野。其後因仕中¶
<pb:KR4h0168_NKFB_0609-07b>
國。遂為靈武建康人。曾祖道德。贈右散騎常侍。封懷澤郡¶
王。祖周洛。銀青光祿大夫檢校太常卿兼御史中丞北海¶
郡王。贈太子太保。考憲誠。早以武勇絕人。積功至魏博節¶
度使。終於河中晉絳慈隰等州節度觀察使檢校司徒兼¶
侍中河中尹。贈太保。其薨也。大臣中書令晉國公裴氏為¶
之碑。其名益顯。公即侍中之元子。母曰冀國夫人李氏。幼¶
而聰悟。父母賢而加愛焉。及長。好學遷善。秀出儕輩。鄴下¶
諸兒。號為書生。元和中。太尉愬為魏帥。下令掄材於轅門。¶ 

<pb:KR4h0168_NKFB_0609-08a>

取大將家翹秀者為子弟軍。列於諸校之上。公獨昌言。願¶
效文職。太尉深奇之。遂假魏州大都督府參軍。長慶二年。¶
常山眾叛。害其帥沂國公田司徒於帳下。沂公發迹於魏。¶
人猶懷之。詔命其子布以尚書授鉞。統魏兵問罪於此疆。¶
且報家禍。布既啟行。士氣不振。渙然內潰。獨與冗從之旅。¶
偃旗而歸。百憤攻中。卒自引決。先侍中時為中軍都知兵¶
馬使兼御史中丞。全師在野。閧然推戴之。請為假侯以鎮¶
定。中貴人飛驛上聞。穆宗夜召翰林學士草詔書。以真侯¶
<pb:KR4h0168_NKFB_0609-08b>
命之。實有魏土。從眾而合權也。是歲公自攝官轉本府士¶
曹參軍兼監察御史。賜朱衣銀印。推恩以及子也。一旦跪¶
於父母前。進苦言曰。臣竊惟大河之北。地雄兵精。而天下¶
賢士心侮之。目河朔間。視猶夷狄。何也。蓋有土者多乘兵¶
機際會。非以義取。今臣家父侯母封。化為貴門。君恩至矣。¶
非痛折節礪行。彰信於朝廷。無以弭識者之譏。寤明君之¶
意。節著於外。福延於家。乘時蹈機。禍不旋踵。言訖泣下數¶
行。父俞母贊。天性交感。三心既叶。萬眾潛化。天子聞而嘉¶
之。曰彼真孝子。乃授檢校太子左諭德兼侍御史。充節度¶
副使。累遷至散騎常侍兼御史大夫。賜金印紫綬。既貳軍¶ 
<pb:KR4h0168_NKFB_0609-09a>
政事如命卿。弛張損益。得以參決。潛革故態。人知嚮方。大¶
和二年。滄景節度使李全略卒。其子同捷竊據故地。詔下¶
以文誥弗革。遂用大刑。先侍中表請率先諸侯。使元子以¶
督戰。制曰可。公承君父之命。乃捐其軀。一舉而下平原。壓¶
滄壘。由是加工部尚書。及王師凱旋。上表願一識承明廬。¶
詔允之。遂赴北闕下。得覿於便殿。上曰。嚮吾始征滄州。議¶
者皆曰。彼魏之姻也。慮陰為寇謀。吾發使數輩以偵之。其¶
還也。僉曰爾父瀝款於賓筵。爾母抗詞於簾下。願絕姻以¶
立效。其經始啟發。出於爾心。今滄海砥平。策勳之日。宜貴¶
<pb:KR4h0168_NKFB_0609-09b>
爾三族。命爾父為侍中。遷鎮於近地。加爾禮部尚書。析相¶
衞澶三州為鎮以居之。俾爾一門大榮。以誇天下。公拜稽¶
首。謝父遷。讓已爵。禮無違者。翼日下詔於明庭。人咸曰。史¶
氏之寵光。古無有也。牙旗碧幢。方指東道。侍中以帳下生¶
變聞。泰極而否。當歌而哭。迎柩於路。仰天長號。因葬於洛¶
陽之北邙山。冀國夫人祔焉。寢苫枕塊。以所仇同天為大¶
酷。未幾。詔舉金革之義。起為右金吾將軍。累表陳乞。有司¶
以違命督之。輿疾即路。間歲擢授鄜坊丹延等州節度觀¶
察處置等使。居四年遷鎮於滑。一歲入為右領軍衞大將¶ 
<pb:KR4h0168_NKFB_0609-10a>
軍。旋改右金吾大將軍。又受鉞於邠土。孟秋至治所。首冬¶
遘疾。拜章入覲。不克展和鸞鞗革之儀。薨於靖恭里之私¶
第。享齡三十有九。當開成三年十月二十日。上聞而悼之。¶
不視朝一日。贈尚書右僕射。明年二月。歸葬於洛都。夫人¶
瑯琊王氏祔焉。繼室深澤縣君博陵崔氏。有一子曰煥。生¶
七年而孤。僕射之喪。自復魄至葬。當門戶。備祭祀。建碑表。¶
皆縣君之能。且命其家老具事功來請曰。嫠不恤家。而憂¶
幼嗣不知其先人之官業。乞詞以傳於後也。君子以為知¶
禮。謹書之。銘曰。¶ 
¶
<pb:KR4h0168_NKFB_0609-10b>

斗極之下。崆峒播氣。鍾於侍中。孔武且貴。奉上致命。宜昌¶
後嗣。僕射承之。良弓不墜。耳煩鉦鼓。心悅文字。虎穴之中。¶
生此騏驥。大和紀元。滄景不虔。子弄父兵。跳踉海壖。有鄰¶
陰交。蝟起雞連。詔下薄伐。艮隅騷然。時維侍中。寔統魏師。¶
蓄銳未發。眾心危疑。僕射為子。陳謀盡詞。興言涕零。有感¶
尊慈。絕姻效節。精貫神祇。滄波厎寧。王命襃之。乃遷元侯。¶
來鎮近畿。乃祚元子。別建旌麾。一門四節。焜燿當時。倏忽¶
變生。魏郊紛披。喬木雖大。盲風不知。干雲之臺。列缺焚之。¶
哀哀孝嗣。丁此大酷。迎護幃輤。葬於東洛。訴天觸地。血染¶ 
<pb:KR4h0168_NKFB_0609-11a>
縗服。禮有金革。詔書敦促。不遂枕戈。驟膺推轂。雕陰白馬。¶
暨於邠谷。雖榮三鎮。不荷百祿。綺紈之間。珪組纍纍。如彼¶
晨葩。日中而萎。有妻名家。有子稚齒。行號報禮。歸窆蒿里。¶
洛水之陽。修邙之趾。昭尊穆敬。幽顯同理。舊松新柏。亦象¶
喬梓。刻石記功。垂於萬祀。¶ 

** 唐故福建等州都團練觀察處置使福州刺史兼御史中丞贈左散騎常侍薛公神道碑¶ 
:PROPERTIES:
:TITID: QTWTIT12027
:PERSID: QTWAUT1471
:END:

薛在三代為侯國。介於鄒魯間。傳世三十有一。為齊所并。¶
其公子犇楚。錫土田於沛。漢末避仇之成都。曹魏平蜀。徙¶
家汾陰。遂為河東臨晉人。自奚仲為夏車服大夫。距今數¶
<pb:KR4h0168_NKFB_0609-11b>
千年。乘軒服冕。舄奕冠世。言氏族者。署為關內甲姓。天意¶
若曰。始有功於車服。錫爾子孫。世世有之。公諱謇。字某。曾¶
祖寶允。以名家子且有學行。歷尚書郎雍州司馬邠州刺¶
史。王父繪。有雋材。刺三郡金密[:#AS-92F9:⿰帛⿱丿糸]。皆以治聞。累績至銀青¶
光祿大夫。封龍門侯。烈考承矩。以文亡害仕至大理丞。公¶
幼承前人之覆露。補崇文生。歲滿。調主簿書於亳之譙苦¶
二邑。又尉於東畿之河清。貞元中。上方與丞相調兵食。思¶
得通吏治而習邊事者。計相以公為對。乃授監察御史裏¶ 
<pb:KR4h0168_NKFB_0609-12a>
行。充京兆水運使。局居雁門。主穀糴。具舟檝。募勇壯且便¶
弓矢者為榜夫千有餘人。隸尺籍伍符。制如舟師。詔以中¶
貴人護之。聲震塞上。每發粟泝河北行。涉戎落。以饋緣邊¶
諸軍及乘障者。雖河塞迥遠。必[:#AS-8864:⿺克寸]期如合符。一歲中省費¶
萬計。累加侍御史內供奉。賜緋魚袋。有司條白其勞。入拜¶
殿中內史。未幾。淮海節將以戎倅缺聞。事下丞相御史擇¶
可者。僉曰。公政事已試。遂授檢校戶部員外郎兼御史淮¶
南軍司馬。尋轉駕部郎中。錫以金紫。遇府遷。申命真相趙¶
國公帶中書侍郎代之。公主行臺留務。趙公文茵及境。視¶
<pb:KR4h0168_NKFB_0609-12b>
置郵供帳。及郊。視將迎部伍。下車。視簾幃器備。乃曰。信奇¶
才也。此不足以展驥。朝廷知之。擢為泗濱守。既報政。就加¶
御史中丞。俄遷福建都團練觀察使。閩有負海之饒。其民¶
悍而俗鬼。居洞砦家桴筏者。與華言不通。公兼戎索以治¶
之。五州民咸悅。元和十年某日。薨於位。年六十七。贈右散¶
騎常侍。夫人趙郡李氏。無兒早世。繼夫人隴西李氏。檢校¶
禮部尚書河東節度使說之女。生子凝為嗣。季子茂宏以¶
諸侯禮儀返葬故里蛾眉原。從周也。後二十有三年。元曰¶
開成。凝為平盧從事。謹桉令甲。礱碑石來乞辭。以垂於悠¶ 
<pb:KR4h0168_NKFB_0609-13a>
久。初公治粟於朔陲。愚方冠惠文冠。察行馬外事。聆風相¶
厚。謂可妻也。以元女歸之。明年。愚入尚書為郎。職隸計司。¶
因白計相。公召來會府。行有日矣。遇內禪惟新。愚以緣坐¶
左貶。間關外役。竟不克面。然而公之為德善。灌注心耳。孝¶
悌為根柢。誠明枝葉之。直方為天質。禮讓緣飾之。所至藹¶
然。繇此道也。公初下世。故人丞相李太師誌其墓。略曰。宏¶
深莊重。幹敏絕人。此與游者傳信之詞也。豈誣也哉。故作¶
銘曰。¶ 

河汾奫淪。鼎氣歊雲。散為昌光。凝為賢人。常侍之生。其宗¶
<pb:KR4h0168_NKFB_0609-13b>
孔碩。從祖昆弟。詵詵三百。文館入仕。幽龍未光。尺木為階。¶
俄然欲翔。司會知材。績宣朔方。邊師萬喉。俟我贏糧。泝於¶
黃河。路出戎疆。募乃勇士。皁衣挽航。膺索臂弧。穹廬在旁。¶
虜聞公名。憚不敢襄[:#AS-FBED:●]支。安北已南。列城相望。率有儲㣥。¶
皆成金湯。入居殿中。分巡輦下。淮海軍大。往為司馬。軍中¶
之治。可移諸民。乃牧於泗。乃廉於閩。閩悍而囂。夷風脆急。¶
恩信綏之。委然如蟄。閩方不淑。天奪其福。公薨於寢。元赬¶
以復。天王廢朝。贈之金貂。莓莓晉原。鬱鬱中條。大墓舊阡。¶
松楸蕭蕭。笳鼓以歸。德音孔昭。¶ 

<pb:KR4h0168_NKFB_0609-14a>

** 唐故宣歙池等州都團練觀察處置使宣州刺史兼御史中丞贈左散騎常侍王公神道碑¶ 
:PROPERTIES:
:TITID: QTWTIT12028
:PERSID: QTWAUT1471
:END:

常侍諱質。字華卿。始得姓自周。靈王太子晉賓天而僊。時¶
人曰王子。因去姬為王氏。自秦漢以還。世多顯名。由今而¶
上十有一代名傑。仕元魏為并州刺史。子孫因家。遂為太¶
原祁人。并州六代孫名通。字仲淹。在隋朝諸儒。唯通能明¶
王道。隱居白牛谿。游其門皆天下雋傑。著書行於世。既沒。¶
諡曰文中子。文中生福祚。為蔡州上蔡主簿。上蔡生勉。舉¶
進士試賢良皆上第。仕至河中府寶鼎令。寶鼎即公之曾¶
<pb:KR4h0168_NKFB_0609-14b>
祖也。祖諱怡。渝州司戶參軍。考諱潛。揚州天長縣丞。贈尚¶
書吏部郎中。公其季子也。始文中先生有重名於隋末。其¶
弟勣。亦以有道顯於國初。自號東皋子。文章高逸。傳在人¶
間。議者謂兄以大中立言。弟游方外遂性。三百年間。君子¶
稱之。雖四夷亦聞其名字。公雅有遠志。常自忖度。我大名¶
之後。不宜無見焉。遂力學。厚自淬琢。於春秋得之公是。於¶
禮得之約。僑居淝水上。躬督穡事。善積於已。而淮楚間㣥¶
彥。多與之游。公慊然自少。無進取意。與游者激之曰。卿文¶
儒家子。篤志如是。盍求發聞。俾家聲不頹。今夫以文字芒¶ 
<pb:KR4h0168_NKFB_0609-15a>
洋當世者。誰如華卿。庸自棄耶。入謀於閨門。咸以外言為¶
是。因決策而西。上在貢士籍。天和內充。不以時尚屑意。角¶
逐攻取。初無此心。如楩枏生於深林。未始自貴。而度材者¶
一盼。歆然在懷。故以不爭而速售。既登第。東諸侯交辟之。¶
從主者書記於嶺南。授正字。參謀於淮右。進協律郎。其後¶
佐許下暨梓潼南梁。率為上介。官至兼監察御史。司憲聞¶
其賢。徵入南臺。轉殿內。歷侍御史。改尚書戶部員外郎。復¶
為知已所薦。遷檢校司封郎中。攝御史中丞。紫衣金章。充¶
山南西道節度副使。入為尚書戶部郎中。以方雅特立。除¶
<pb:KR4h0168_NKFB_0609-15b>
諫議大夫。會宋丞相坐狷直為飛語所陷。抱不測之罪。大¶
寮進言無益。公率諫官數輩。日晏伏閤上。為不時開便殿。¶
公於旅進中。獨感激雪涕居多。由是上怒稍懈。得從輕比。¶
公終以言責為憂。求為虢州刺史。宰相惜去。又重違誠請。¶
增之以兼御史中丞。用示異於人也。大凡以智謀而進者。¶
有時而衰。以樸厚而知者。無跡而固。公雅為今揚州牧贊¶
皇公所知。人不見其迹。方在虢略。贊皇入相。擢為左曹給¶
事中。凡有大官缺必寵薦。居數月遷河南尹。又未幾鎮宛¶
陵。是三者中外所注意。不旬歲而周歷之。時論不以為黨。¶ 

<pb:KR4h0168_NKFB_0609-16a>

河南帝之別京。其治尚體度風采。而別白區處之。宣城國¶
之奧壤。其治在束吏惠下。蘇疲羸。讋剽輕。而勞徠澄汰之。¶
公兩得其道。不由一揆。率身以儉而素風存。任人以誠而¶
㣥務舉。遇中貴以禮而故態革。內潔其志。下盡其忠。外無¶
以撓其理。三者具。求政之有秕曷由哉。在鎮三載。開成元¶
年十二月八日。薨於位。享年六十八。監軍使上言。有詔軫¶
悼。不視朝。贈左散騎常侍。明年八月十一日。葬於河南府¶
永寧縣洛川鄉史原。從舊阡也。初公娶於滎陽鄭氏。生三¶
<pb:KR4h0168_NKFB_0609-16b>
女而沒。今蓋祔焉。一子曰慶存。方齔矣。猶子前太原府參¶
軍扶。執宗長書來請曰。扶也早孤。蒙世父常侍之覆露。今¶
其嗣幼。未任克家。姑封琴書。司管籥。以俟其長。竊懼世父¶
之德音不敭。思有以垂於後者。以誠告於從叔大司農復。¶
命曰俞。謹礱貞石以乞辭無忽。予昔為郎。與常侍同列。已¶
熟其行實。及讀墓誌。即今丞相益州牧趙郡李公之文。自¶
稱為忘形友。其在宣州。李公再入相。議以第一官處之。牢¶
讓不取。羔雁所禮。則河東裴夷直天水趙皙隴西李行方¶
吳郡陸紹梁國劉蕡博陵崔珦。人咸曰得士。夫揚州少與¶
也。而見器。益州寡合也。而見親。六從事材不一也。而畢樂¶ 
<pb:KR4h0168_NKFB_0609-17a>
用。是足以觀德。庸可勿紀焉。銘曰。¶ 

隋有文中。紹敭微言。當時偉人。咸出其門。粹氣紆餘。鍾於¶
後昆。常侍恂恂。文中來孫。發源高麓。中泳後大。蘭芽茁然。¶
秀出叢薈。善不近名。其聲日彰。行勇於退。其道愈光。哲者¶
知之。冥於周行。以正持憲。以文為郎。以和佐戎。以惠臨邦。¶
以直司諫。以公駮政。守於三川。頑民厎定。乃鎮於宣。先馳¶
淑聲。邑中婆娑。瞻我旆旌。問誰詢謀。濟濟君子。問誰出納。¶
潔潔廉士。道本乎心。暢於四支。治本乎正。形於百為。黠吏¶
斂手。齊民揚眉。江淮藪空。夜析弗施。公臥於齋。邦民悽悽。¶
<pb:KR4h0168_NKFB_0609-17b>
公衣升屋。邦民行哭。牙璋斯來。柳翣言旋。棠樹未老。周人¶
慕焉。熊耳之陽。泱泱洛川。佳城在茲。既固且安。松楸飋然。¶
石馬矯然。過者必敬。宛陵之阡。¶ 

** 唐故監察御史贈尚書右僕射王公神道碑¶ 
:PROPERTIES:
:TITID: QTWTIT12029
:PERSID: QTWAUT1471
:END:

公諱俊。字真長。其先葉黃帝。夫聖人之後。與庶姓不同。如¶
河出崑崙。潛於厚地。欻焉振起。奮為洪瀾。環迴自天。非眾¶
川也。故自黃帝八代而生舜。武王克殷。求有媯之允滿。封¶
於陳。是為胡公。十三葉生完。自以公子。國難不得立。乃抱¶
樂器奔齊。桓公以卿禮接之。下又十一葉和。以久為政。陰¶ 
<pb:KR4h0168_NKFB_0609-18a>
浹於人。遂有齊國。三代稱王。至建為秦所滅。項羽入秦。封¶
建孫安為濟北王。漢興失國。齊人謂之王家。因以為氏。安¶
子涓。仕漢為鎮東將軍青州牧。封劇縣伯。自涓至彤。凡一¶
十九代。兩漢公卿牧守如家牒然。十代祖猛。字景略。符秦¶
尚書令。伉秦成霸業。與孔明佐蜀同功。故時人謂之王葛。¶
史云北海劇人。遂著為族望。九代祖休。儀曹尚書。八代祖¶
鎮惡。佐命宋長安擒姚宏。至北齊五代祖田[:#AS-FBED:●]斤。七兵尚¶
書。兄弟九人。時號王氏九龍。於齊史有傳。高祖顗。字君粹。¶
北齊著作郎燕郡太守。曾祖敬忠。成州刺史。大父上客。高¶
<pb:KR4h0168_NKFB_0609-18b>
宗封嶽。進士及第。歷侍御史主客兵部員外郎。累遷兵右¶
金吾衞將軍冀州刺史靈州都督朔方道總管。見職官儀¶
及衣(闕)烈考瞰。宣州宣城縣令。贈工部郎中。娶河東裴氏。¶
乃生僕射季睦。餘力工為文。始以崇文生應。深謀祕策。考¶
入上第。拜監察御史。天之賦予。莫能兩大。既揚令名。而不¶
以景福。享齡五十五。葬於河南府偃師縣亳邑鄉。後以子¶
貴。累贈禮部尚書至右僕射。夫人江夏李氏祔焉。李門多¶
奇才。父暄。起居舍人。暄子鄘。門下侍郎平章事。高叔祖善。¶
蘭臺郎崇文館學士。注文選行於時。善子邕。北海郡太守。¶
有重¶ 
<pb:KR4h0168_NKFB_0609-19a>
名。四方之士。求為碑誌者傾天下。故夫人於盛宗。禮範可¶
法。累贈至江夏郡夫人。僕射有三子。長子早終。次子處元。¶
少嬰沈恙。慕道士養生之術。高尚其趣。強仕而沒。積善不¶
試。後來果大焉。季子彥威。字子美。始以五經登甲科。歷太¶
常博士祠部員外郎。遷屯田郎中。轉戶部司封。並充禮儀¶
使判官宏文館學士京兆少尹諫議大夫史館修撰。以直¶
諫出為河南少尹。入為少府監司農卿。改淄青節度使。徵¶
拜戶部侍郎判度支。勢逼生患。出為衞尉分司東都。尋起¶
為陳許節度使檢校禮部尚書。充汴宋亳等州節度觀察¶
<pb:KR4h0168_NKFB_0609-19b>
處置等使。北海縣開國子。食邑五百戶。娶潁川韓氏。主客¶
員外郎衢之女。國子祭酒楊頊之外孫。夫人有三弟。皆材。¶
無子早謝。已如禮祔葬於亳邑原。僕射厚德覆露之。尚書¶
丕承之。以蚤孤銳意嚮學。嘗閱詩至蓼莪篇。感激流涕。故¶
其志如刃始淬。及學成立。遂為鴻儒。入用為能臣。參定儀¶
制。財成經費。起書生。擁旌節。今又領全師鎮上游。握神符。¶
垂三組。皆嚮時感發之所激也。志就而學成。名聞而身達。¶
欲報無所。外榮中悲。人子之孝。在乎揚其先德以耀於遠。¶
乃俾學古者書本系所自。且銘於龜趺螭首云。銘曰。¶ 

<pb:KR4h0168_NKFB_0609-20a>

山積而高。澤積而長。聖人之後。必大而昌。由聖與賢。或為¶
霸強。建不克嗣。濟北疏疆。齊人德之。其族稱王。佐於符秦。¶
北海重光。僕射之生。負材而起。策於萬乘。擢為御史。同時¶
條對。干目仰視。桂林一枝。拾芥相似。名動海內。夫豈不偉。¶
種德而牙。乃生令子。出入鼎貴。理財統師。流根之澤。密印¶
纍纍。峻其追崇。幽顯有輝。孝嗣之志。歉然弗怡。春露秋霜。¶
感傷履之。時久能慕。祿豐益悲。明發不寐。永懷孝思。攄之¶
無窮。曷若豐碑。景亳之原。佳城在斯。乃金石刻。揭於道陲。¶
<pb:KR4h0168_NKFB_0609-20b>
松耶柏耶。有洛之湄。過者必下。來觀信辭。¶ 

¶
