#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0412-17a> ¶¶¶¶
#+PROPERTY: JUAN 0413
欽定全唐文卷四百十三¶ 

<pb:NFKB_QTW_p0413-01a>
　常衮(四)¶ 

** 授韋覃萬年縣令等制¶ 
:PROPERTIES:
:TITID: QTWTIT08793
:PERSID: QTWAUT1095
:END:

勅。朝議郎行尚書工部員外郎賜緋魚袋韋覃朝奉郎行尚書倉部員外郎上柱國賜緋魚袋徐演等。器行純備。文以彰之。尤通政體。必本經術。直道以進。當官而行。執憲字人。早揚厥職。自參俊茂之選。各舉彌綸之要。遵我風化。始於京邑。素稱雄劇。今則倉廩空虛。戎車未寧。兵食屢調。稅有倍征之重。用過經費之數。公私抏弊。人戶離逷。雖難理之任。又屬艱虞。而制事之宜。亦有工拙。苟或貞介純白。端誠奉公。恭敬以仁。明察以斷。不虐鰥寡。不阿貴強。以茲撫馭。庶有蘇息。擇才而授。政豈遠哉。俾爾化神臯之俗。分司隸之路。考其能否。當有遷黜。勉思誡勅。以副憂勤。覃可守萬年縣令。散官勳封如故。演可守長安縣令。散官勳賜亦如故。¶ 

** 授楊晉洛陽縣令制¶ 
:PROPERTIES:
:TITID: QTWTIT08794
:PERSID: QTWAUT1095
:END:

勅。朝議郎守尚書金部郎中楊晉。性方行純。識敏才達。本以經術。通於理體。和而中禮。善不近名。仙署迴翔。士林推¶ 
<pb:NFKB_QTW_p0413-02a>
重。字人京邑。多選臺郎。風雨所會。俾分洛師之劇。桴鼓不鳴。佇繼董宣之政。可守洛陽縣令。仍賜緋魚袋。散官如故。¶ 

** 授柳子華昭應縣令制¶ 
:PROPERTIES:
:TITID: QTWTIT08795
:PERSID: QTWAUT1095
:END:

勅。朝議郎前守池州刺史上柱國賜緋魚袋柳子華。藻飾以文。周通於事。剛腸正色。奉法無私。臨難而忠義偘然。處煩而典禮不易。頃者守春秋鵲岸之地。介東南牛渚之險。既明且察。更不敢欺。大姓悅從。伏戎散落。政殊績異。風俗一清。地雄神臯。秩視京縣。國朝舊制。亦以刺郡入補。副予良選。惠此疲人。可守京兆府昭應縣令。散官勳賜如故。¶ 

** 授李抱玉河西等道副元帥制¶ 
:PROPERTIES:
:TITID: QTWTIT08796
:PERSID: QTWAUT1095
:END:

勅。周以元老監方伯。漢以丞相撫四夷。則軍國之務。中外一體。自華陽而西。至於隴坂。涉河之右。兼控五原。總三將之師。專萬里之寄。詰禁經武。宜有統制。憂邊謀帥。深仗輔臣。開府儀同三司行兵部尚書同中書門下平章事潞州大都督府長史知鳳翔府事充懷鄭澤潞觀察處置等使仍充南道通和吐蕃秦隴臨洮已來觀察處置等使上柱國涼國公李抱玉。文以經邦。德以鎮俗。孝友忠信。人之模表。禮樂刑政。朝之訓式。以道匡朕。允升大猷。參聽斷之可¶ 
<pb:NFKB_QTW_p0413-03a>
否。載清靜以寧一。兼委戎旅。屏於方夏。知謀變化。潛合神明。將校悅從。親如父子。事出韜鈐之外。功成戰伐之前。勤勞王家。以衞社稷。有致君庇人之績。冠旂常彞鼎之銘。顧以國之憑倚。久任憂患。兵車之半。悉以咨之。當不憚煩。以時鎮定也。可兼充山南西道觀察處置支度營田等使判梁州事隴右懷鄭澤潞等使如故。充山南西道河西隴右等道副元帥。¶ 

** 授王縉侍中兼河南都統制¶ 
:PROPERTIES:
:TITID: QTWTIT08797
:PERSID: QTWAUT1095
:END:

門下。天地之德。資陰陽以成功。帝王之道。任將相而興化。聿求左輔。命掌元戎。必藉文武之才。用經軍國之務。金紫光祿大夫行黃門侍郎同中書門下平章事兼宏文館崇元館大學士知館事仍充太清太微宮使太原縣開國伯王縉。有高妙之行。有宏達之識。學該古訓。文正國風。夢帝賚予。濟川用汝。百揆時敘。四維克張。累陳造膝之言。彌契沃心之道。濱海之右。自河而南。王旅攸同。戎車殷會。監於方伯之國。利用建侯之師。天將息人。予有禦侮。鎮漢沔淮淝之地。統齊梁宋鄭之軍。總制高牙。紀綱㣥帥。宏七伐四征之策。成一匡九合之功。式遏外虞。底綏多難。將授銅符¶ 
<pb:NFKB_QTW_p0413-04a>
之律。爰咨瑣闥之謀。往哉汝諧。無替朕命。可侍中持節都統河南淮南淮西山南諸道節度行營事。仍進封郡公。食邑二千戶。餘並如故。主者施行。¶ 

** 授李業節度使制¶ 
:PROPERTIES:
:TITID: QTWTIT08798
:PERSID: QTWAUT1095
:END:

前河東節度使李業。宗室誠臣。幹時良傑。傳山西之將畧。襲隴右之家聲。可授鄭滑節度使。¶ 

** 授路嗣恭洪州觀察使制¶ 
:PROPERTIES:
:TITID: QTWTIT08799
:PERSID: QTWAUT1095
:END:

勅。朕以守將之重。兼文武之寄。休否得失。實繫於茲。至於海隅。爰及鰥寡。每以康濟為念。終夜永懷。所以方面久缺。難於授任。今大張藩政。高選公卿。銀青光祿大夫檢校戶部尚書知省事上柱國陳留縣開國公路嗣恭。以仁義成準。以清公致用。練法修制。可以宣明紀綱。好謀全節。可以協定危難。素精吏事。連辟宰府。歷位忠恪。始終秉彞。城彼朔方。靖我疆土。早貳六官之秩。再分五曹之座。議刑必中。敷教亦寬。休望華資。積於久次。大江之外。封畧曠遠。用達憂勤之旨。屬於親重之臣。授以藩符。建茲戎斾。仍委廉課。俾揚風聲。夫潔其流者清其源。正其末者端其本。奉爾所守。敬無廢命。可使持節都督洪州刺史充江南西道都團¶ 
<pb:NFKB_QTW_p0413-05a>
練觀察處置等使。檢校戶部尚書及散官勳封如故。¶ 

** 授崔瓘自澧州刺史除湖南觀察使制¶ 
:PROPERTIES:
:TITID: QTWTIT08800
:PERSID: QTWAUT1095
:END:

勅。刺史案部。外廉數州。遵俗宣風。所繫尤重。今海內甫定。方澄化源。綱理郡縣。大明黜陟。安人之寄。歷選惟難。必二千石職連最者處之。曉然明勸。以訓天下。銀青光祿大夫前澧州刺史兼侍御史上柱國義豐縣開國男崔瓘。嘗守江潭。有清靜易之化。勤儉約已。精誠感物。小大之政。必躬必親。本於人情。參以事典。出言而信。出令而從。訟獄衰止。流庸還定。息貪官之豪奪。懲大姓之雄強。歲無札瘥。俗致康乂。及澧陽移鎮。一其教理。故郡黎庶。靡然隨之。望風欣然。如得父母。可謂明恕慈惠。吏人之師也。況本之以經術。濟之以忠敬。更於臺閣。練達朝章。而識畧沈達。可以專方面之任。自湘之東。制以連率。委之監郡。兼亦訓戎。彼都之人。夙所愛慕。參領中憲。以綏一方。可使持節都督潭州諸軍事潭州刺史兼御史中丞充湖南都團練守捉使及觀察處置等使。仍兼充諸道營田副使知本管營田事。散官勳封如故。¶ 

** 授李栖筠浙西觀察使制¶ 
:PROPERTIES:
:TITID: QTWTIT08801
:PERSID: QTWAUT1095
:END:

<pb:NFKB_QTW_p0413-06a>

勅。王制千里之外設方伯。選諸侯賢者而命之。俾其遵俗宣風。大明黜陟。今以刺史條察列郡。西漢成式。厥惟舊哉。銀青光祿大夫常州刺史充本州團練守捉使上柱國贊皇縣開國子李栖筠。資樸厚之性。秉禮義之宗。其學博而精。其文而當。明以辨政。居官可紀。秩更三署。名重一時。抗黃扉之論駮。舉冬卿之典制。自守毗陵。尤精藩職。初翦橫江之盜。猶多擊柝之虞。言撫傷殘。克施惠訓。清靜少欲。以臨其人。禮讓之風。行於東國。考其績用。實最方州。震澤之北。三吳之會。有鹽井銅山。有豪門大賈。利之所聚。姦之所生。資於大才。濟我難理。加以中憲。雄茲按部。慎乃教令。薄其征徭。無倚法作威。無割下附上。勉副朝寄。以綏一方。可使持節蘇州諸軍事蘇州刺史御史中丞充浙江西道觀察使處置都團練守捉及本道營田等使。散官勳封如故。¶ 

** 加江西魏少遊刑部尚書制¶ 
:PROPERTIES:
:TITID: QTWTIT08802
:PERSID: QTWAUT1095
:END:

勅。古者外薄四海。咸建五長。所以考察風俗。懋宣理化。苟或副憂人之旨。有稱職之名。彰善陟明。存乎著令。金紫光祿大夫使持節都督洪州諸軍事行洪州刺史兼御史大¶ 
<pb:NFKB_QTW_p0413-07a>
夫充江南西道都團練守捉觀察處置等使上柱國鉅鹿郡開國公魏少遊。端慤精敏。沈和貞。秉心以直。臨事不回。五踐天臺。必辨疑而取正。三尹京邑。不吐剛而茹柔。守其至公。休有令問。自十連分寄。九江作牧。式是方隅。不渝操履。停車決訟。閉閤生風。明示昇黜。蠲除疾苦。清靜而百城自化。講藝而三軍知禮。定其賦稅之差。勤於轉輸之役。事必條理。人皆便安。亦既政成。不資於周月。遷其秩序。豈待於滿歲。宜分會府之坐。載美方州之績。可檢校刑部尚書洪州刺史御史大夫。餘如故。¶ 

** 加朱希彩幽州管內觀察使制¶ 
:PROPERTIES:
:TITID: QTWTIT08803
:PERSID: QTWAUT1095
:END:

勅。古以五長八使。考察風俗。彰善癉惡。時而颺之。則監部廉部其理也。今之元戎有聲績優異者。錫命兼領。亦進律之制焉。而又實其封邑。蓋申之以明勸。開府儀同三司試太常卿兼幽州大都督府長史御史大夫持節充幽州節度兼營田等副大使知節度事經畧軍使兼盧龍節度并管內支度營田及押奚契丹兩藩等使上柱國朱希彩。貞方以合義。純厚以納忠。智謀濬發。才識精辨。作我垣翰。保於幽燕。講求刑禮。以參軍政。敦洽敬讓。以和人心。正其綱¶ 
<pb:NFKB_QTW_p0413-08a>
條。郡務大舉。東罷渡遼之警。北清戴斗之氣。疆吏緩帶。戎車稅鞅。典從事。方面以寧。厥賦惟錯。實於天府。選勞則大。銘在旂常。勤職首公。有光相寄。委以連率。加其真食。懋乃勳節。服茲寵章。可兼充管內觀察處置使。仍賜實封一百戶。餘並如故。¶ 

** 授辛杲京湖南觀察使制¶ 
:PROPERTIES:
:TITID: QTWTIT08804
:PERSID: QTWAUT1095
:END:

勅。觀察列郡之風。督諸軍之事。兼茲二柄。守分一方。其在素名。俾之專任。開府儀同三司試太常卿兼御史中丞同朔方節度副使上柱國晉昌郡王辛杲京。居敬可久。盡忠必誠。精辦郡務。通於典試。謙恭下士。齊其勞苦。先帝簡拔。五原從征。嘗參領護。早著勳節。藩麾佐朕。夷險一心。關洛事平。莫非勝謀。累書忠於甲令。終不言於賞勞。尋掌南北之軍。復貳河汾之鎮。內外勤績。厥惟茂哉。憂國奉公。每形於色。牧人馭眾。素有其才。長沙故郡。湘中千里。往建南轅之斾。仍領司空之秩。訓戎遵俗。寵以居之。可使持節都督潭州諸軍事行潭州刺史兼御史大夫充河南都團練守捉及觀察處置使。仍賜散官勳封如故。¶ 

** 授杜濟東川防禦使制¶ 
:PROPERTIES:
:TITID: QTWTIT08805
:PERSID: QTWAUT1095
:END:

<pb:NFKB_QTW_p0413-09a>

勅。左綿之東。地方千里。有被山帶江之險。藉安人禦侮之能。太中大夫檢校尚書駕部郎中兼侍御史充山南劒卭副元帥判官勾當劒南東川事賜紫金魚袋杜濟。明敏通識。達於政理。本以忠信。飾之文學。利器能斷。長才多可。累佐戎幕。勤宣武經。於蜀之疆。積有邊效。九伐之謀必勝。三軍之士多師。選在人望。委茲藩守。用能訓其師旅。惠此閭閻。俾參中憲之任。兼茂臨戎之績。可使持節梓州諸軍事守梓州刺史兼御史中丞充劒南東川防禦使。散官賜如故。¶ 

** 授柏貞節夔忠等州防禦使制¶ 
:PROPERTIES:
:TITID: QTWTIT08806
:PERSID: QTWAUT1095
:END:

勅。開府儀同三司試太常卿使持節卭州諸軍事兼卭州刺史御史中丞劒南防禦使及卭南招討使上柱國鉅鹿縣開國子柏貞節。雅有器幹。深於戎律。蘊三畧以經武。秉一心而事君。蜀之西疆。久典戎務。惠和馭眾。義勇安邊。克勵公忠。尤彰名節。令聞休績。良深嘉重。山硤雄鎮。江關要衝。實藉兼才。俾膺茲任。佇申禦遏之用。仍懋緝綏之術。可使持節都督夔州諸軍事兼夔州刺史依前兼御史中丞充夔忠萬歸涪等州都防禦使。本官勳封如故。¶ 

<pb:NFKB_QTW_p0413-10a>

** 授辛德謙丹延團練使制¶ 
:PROPERTIES:
:TITID: QTWTIT08807
:PERSID: QTWAUT1095
:END:

勅。上郡北地。義渠故國。臨制戎狄。屏於關中。當此襟要。難於鎮守。前朔方留後左廂兵馬使同節度副使開府儀同三司試太常卿兼御史中丞單于副都護充振武軍使上柱國辛德謙。山西出將。代有勳業。長才偉畧。主之以忠。峻節明斷。服之以禮。頃者職貳留府。朔陲分鎮。橫絕大漠。堅守孤城。能詳武經。載討軍實。推以恩信。濟其威懷。士卒知方。羌夷服化。休有懋績。著於北邊。用勸勞臣。俾膺重任。委以藩事。捍茲戎疆。列在儲寀之右。參於憲臺之長。中外兼榮。服我成命。可試太子詹事兼御史大夫持節都督延州諸軍事兼延州刺史充丹延兩州都團練使守捉使。散官勳封如故。¶ 

** 加韋之晉御史大夫制¶ 
:PROPERTIES:
:TITID: QTWTIT08808
:PERSID: QTWAUT1095
:END:

勅。古有牧伯連率。所以大明黜陟。其後廉使監郡。亦其任也。奉六條詔書。察二千石已下。風化綱紀。實所繫焉。若居郡稱最。則當遷復留。以德授賜。今或增秩。存於令典。銀青光祿大夫檢校祕書監兼衡州刺史御史中丞充湖南都團練守捉觀察處置等使上柱國扶陽縣開國男韋之晉。¶ 

<pb:NFKB_QTW_p0413-11a>

以道自處。行成乎身。言合精理。文多雅興。學以潤政。當孔氏之徒。忠而好謀。得兵家之要。委在方面。實參戎重。鎮衡陽之一都。刺湘中之諸郡。清靜廉。以禮化之。三老孝悌。遵其德訓。百城強猾。服其威懷。薄刑名以宣慈。均賦役而恤隱。地臨南越。溪洞伏戎。能清篁竹之封。屢入苞茅之貢。事各條理。俗皆便安。非大信至公。何以臻此。處風憲之長。旌理行之尤。彰善勸能。允茲休命。可兼御史大夫。餘如故。¶ 

** 授崔昭宣州團練使制¶ 
:PROPERTIES:
:TITID: QTWTIT08809
:PERSID: QTWAUT1095
:END:

勅。宣城鄣郡。有牛渚采石之險。江左多以護兵之臣鎮焉。國家舊制。即廉使之部。任兼將守。寄切於今。始務靖人。中符朝美。銀青光祿大夫守右散騎常侍博陵縣開國子崔昭。長才大畧。濬發無前。納忠事君。強學濟吏。何劇之不處。何難之不居。嘗領雍洛。屬當殘弊。令訟平。官曹肅給。懲姦攝暴。都鄙以清。風化可行於四方。歌謠豈止於千里。敬事憂國。始終端誠。再列貂行。久承顧問。從容喻旨。軒闥增華。方賴於左右羽儀。以之匡益。中外委遇。其分一也。急在要重。時而迭之。察俗訓戎。歸於辨理。參執閑邪之憲。仍加馭貴之爵。奉法遵職。俾人易從。可使持節宣州諸軍事宣¶ 
<pb:NFKB_QTW_p0413-12a>
州刺史兼御史中丞充宣歙池等州都團練守捉及觀察處置等使并采石軍。仍進封博陵縣侯。食邑一千戶。散官如故。¶ 

** 授陳少遊浙江東道團練使制¶ 
:PROPERTIES:
:TITID: QTWTIT08810
:PERSID: QTWAUT1095
:END:

勅。東南一尉。在吳越之境。海隅蒼生。連甌閩之俗。既分八使。兼督諸戎。錄勳任良。以濟煩重。朝散大夫宣州刺史兼御史中丞宣歙池等州都團練守捉及觀察處置等使上柱國賜紫金魚袋陳少遊。寅亮肅清。識通才達。度於禮而舉得其中。積於理而動必歸當。參考經術。交修政刑。列三台之郎吏。首四方之俊選。左輔內史。嘗寄風化。中軍大夫。實毗鎮撫。事任皆適。聲華朗然。自鄣郡分憂。于湖申儆。悉心以周務。忘已以愛人。舉綱條之目。繕完守之備。忠敏內緝。服而不離。威畧外懷。親而不暴。載清苛慝。盡復流庸。雖膠東之戶口八萬。潁川之理行第一。殆無以過也。明試以功。允茲章陟。稱遷大鎮。用表懋能。仍副丞相。以戒㣥岳。可使持節都督越州諸軍事守越州刺史兼御史大夫充浙江東道都團練守捉觀察處置等使。散官勳賜如故。¶ 

** 授魏少遊洪吉等州團練使制¶ 
:PROPERTIES:
:TITID: QTWTIT08811
:PERSID: QTWAUT1095
:END:

<pb:NFKB_QTW_p0413-13a>

門下。東分九江。南控百越。總兵車之會。當水陸之衝。式遏澄清。實難其任。金紫光祿大夫行尚書刑部侍郎上柱國鉅鹿郡開國公魏少遊。當官而行。直道而進。有剛毅能斷之性。守之以沖和。有精密至察之才。濟之以仁恕。三尹京邑。四方承流。不私身以飾名。多去秩之遺愛。秋典貳職。夏臺無寃。海隅蒼生。疇咨俾乂。眷求良吏。出守雄藩。宜兼亞相之重。式光連率之寄。可使持節都督洪州諸軍事守洪州刺史兼御史大夫江南西道洪吉虔撫信袁江饒等州都團練守捉觀察處置及莫傜等使。散官勳封如故。¶ 

** 授象武感疊宕等州團練使制¶ 
:PROPERTIES:
:TITID: QTWTIT08812
:PERSID: QTWAUT1095
:END:

勅。開府儀同三司試光祿卿使持節扶州諸軍事兼扶州刺史攝節度副使扶文兩州招討團練使兼綿劒龍遂渝合普漢扶文等一十一州行營兵馬都虞候上柱國交川郡王象武感。器幹識畧。資之以經遠。公忠廉謹。守之而有常。早探黃石之符。久列朱轓之任。外鄰戎境。內撫疲民。誠信不渝。威懷相濟。克懋分憂之化。尤昭式遏之勳。右地數州。尚多艱阻。將諭朝旨。以綏邊虞。不有兼才。孰能成務。俾參戎重之副。仍賜賞延之寵。可試殿中監使持節疊州諸¶ 
<pb:NFKB_QTW_p0413-14a>
軍事兼疊州刺史充本州團練守捉使兼充疊宕兩州招討使同隴右節度副使。仍與一子六品官。賜緋魚袋。勳封如故。¶ 

** 授獨孤問俗鄂岳等州團練使制¶ 
:PROPERTIES:
:TITID: QTWTIT08813
:PERSID: QTWAUT1095
:END:

勅。荊吳邊帶之口。江漢朝宗之會。尚有戎備。難於任人。外攘內撫。文武迭用。銀青光祿大夫試祕書監壽州刺史兼侍御史本州團練守捉使及諸道營田使知本州營田事上柱國獨孤問俗。才暢於理。識通於政。居之以敬。濟之以廉能。中朝清秩。更於獎拔。外臺雄鎮。多所典領。嘉績休聲。較然明著。壽春之課。尤最當時。守於一郡。未展其用。可以倚辦煩重。保綏險要。督數郡之戎事。參中司之憲列。陟明增秩。懋爾在公。可使持節都督鄂州諸軍事鄂州刺史兼御史中丞充鄂岳沔等三州都團練守捉使。散官勳如故。¶ 

** 授李昌岠辰錦等州團練使制¶ 
:PROPERTIES:
:TITID: QTWTIT08814
:PERSID: QTWAUT1095
:END:

勅。彊楚之裔。古之蠻方。雜武谿之種落。通夜郎之邊壤。唐蒙開道。馬援南征。即其地也。國朝舊制。方數千里。悉統於連帥。今以遐濶難守。遂分督以綏之。正議大夫試光祿卿¶ 
<pb:NFKB_QTW_p0413-15a>
前兼海州刺史李昌岠。素有識畧。達於事體。剛柔相濟。文武中立。居職可紀。實浮於名。迺者以幹時之才。刺瀕海之郡。惠和潔。所謂理平。思我遠人。眷求良吏。撫辰陽之舊俗。攘縣道之多虞。訓戎數州。俾爾專任。參領中憲。式榮按部。可試祕書監使持節都督辰州諸軍事辰州刺史兼御史中丞充辰溪巫錦業等五州都團練守捉使。散官如故。¶ 

** 授李正己青州刺史制¶ 
:PROPERTIES:
:TITID: QTWTIT08815
:PERSID: QTWAUT1095
:END:

勅。平盧淄青節度都知兵馬使權知節度副使事開府儀同三司試太常卿兼御史中丞上柱國趙郡開國公李正己。蘊經遠之方。有盡忠之節。雅擅韜畧。尤通政理。任兼文武。誠貫等夷。海岱之間。兵車所會。嘉績明著。濰淄其乂。實藉循良。符節之寄。允茲僉屬。必能敬事愛人。以康流弊。宜膺寵授。用副分憂。可使持節青州諸軍事兼青州刺史。餘竝如故。¶ 

** 授論惟清朔方節度副使制¶ 
:PROPERTIES:
:TITID: QTWTIT08816
:PERSID: QTWAUT1095
:END:

勅。銀夏綏麟等四州兵馬使同朔方節度副使開府儀同三司前行銀州刺史兼御史中丞歸德州都督武威郡王論惟清。智謀沈果。政理甄詳。睿忠之誠。表於奉上。幹事之¶ 
<pb:NFKB_QTW_p0413-16a>
用。聞於在公。佐戎律以成師。布藩條而訓俗。翟土開闢。誾陰底寧。威懷相濟。聲實惟允。晉之北鄙。地即隰州。介於河汾。當此會要。憂分式遏。實藉良能。宜兼中憲之榮。式寵外臺之寄。可使持節隰州刺史兼御史中丞歸德州都督充本州團練守捉使同朔方節度副使。散官封如故。¶ 

** 授李抱玉開府儀同三司制¶ 
:PROPERTIES:
:TITID: QTWTIT08817
:PERSID: QTWAUT1095
:END:

門下。秉德者必先於沖讓。報功者亦資於禮秩。遂其所執。以彰明哲之心。存其所賞。以稱勳賢之策。則勞臣知勸。㣥議允從。兵部尚書同中書門下平章事潞州大都督府長史知鳳翔府事充陳鄭澤潞觀察處置等使仍充南道通和吐蕃秦隴臨洮以來觀察處置等使上柱國李抱玉。風雲所感。挺此人傑。文武相濟。弻於朕躬。竭股肱而宣力。敷心腹而納誨。道高可以諮訪。言惠可以底行。鎮撫四夷。旌麾授其二柄。決勝千里。法令齊於一人。端誠馭眾。律畧安邊。究詩書之義府。修德刑之戰器。故使剛者有禮。勇者有方。三軍可用。九伐皆剋。西戎即敘。中夏底寧。而又精心吏職。諭我朝旨。茂周原之多稼。省隴右之外徭。老少安懷。遠邇和洽。社稷之衞。邦家之光。嘉乃丕績。肆於時夏。沖而不¶ 
<pb:NFKB_QTW_p0413-17a>
盈。泰而彌損。累執范宣之志。不言馮異之功。辭禮閣之端右。罷王畿之戎號。足以光昭史冊。軌度搢紳。今之儀同。未曰優異。以其遜職。是有進階。式從彞序。無替成命。可開府儀同三司。餘並如故。¶ 

** 授鍾庭光開府儀同三司制¶ 
:PROPERTIES:
:TITID: QTWTIT08818
:PERSID: QTWAUT1095
:END:

勅。鳳翔節度下歸順羌首領部落副使保寧州都督特進守右羽林軍試太常卿鍾庭光。夙承勳望。早勵誠勤。自屬艱虞。備申効用。既臨危以見節。亦因事以成功。率先歸懷。丹款昭著。益表自新之志。允茲從重之賞。禮優八命。秩比三司。宜茂寵章。式疇勳則。可開府儀同三司。餘如故。¶ 

** 授李秀璋開府儀同三司制¶ 
:PROPERTIES:
:TITID: QTWTIT08819
:PERSID: QTWAUT1095
:END:

勅。儀亞槐庭。寵分茅社。議功而賞。舊典斯存。河西觀察判官特進檢校左散騎常侍兼泗州刺史上柱國李秀璋。識慮深遠。理懷明濟。勁節不奪。長才有餘。湟中絕塞。久毗戎幕。車師前部。仍領藩條。萬里孤軍。十年連戰。主畫以貞師律。推誠而得士心。摧兇陷堅。勝捷相繼。軍吏緩帶。邊人反耕。緬思忠勞。益用嘉歎。宜進秩於八命。更裦封於五等。可開府儀同三司。仍封隴州縣開國男。餘如故。¶ 

<pb:NFKB_QTW_p0413-18a>

** 授張自勉開府儀同三司制¶ 
:PROPERTIES:
:TITID: QTWTIT08820
:PERSID: QTWAUT1095
:END:

勅。淮西節度都虞候特進試太常卿上柱國張自勉。體仁以成勇。徇節以臨戎。職在刺奸。威屬整旅。齊軍令之進退。明師律之否臧。南靖江黃。北啟申息。邊虞載戢。亭候肅然。舍爵議榮。實居其右。承景風之章敘。比公府之命秩。可開府儀同三司。餘如故。¶ 

** 授論誠信等開府儀同三司制¶ 
:PROPERTIES:
:TITID: QTWTIT08821
:PERSID: QTWAUT1095
:END:

勅。大將軍論誠信等。咸有將才。早彰臣節。或往參締構。業著總干。或近歷艱難。勳高負靮。錄功行慶。啟號覃恩。宜疏五等之封。更寵三司之任。誠信可開府儀同三司。¶ 

** 授杜冕開府儀同三司制¶ 
:PROPERTIES:
:TITID: QTWTIT08822
:PERSID: QTWAUT1095
:END:

門下。禮優八命。秩比三台。名器之崇。勳賢所屬。特進試太常卿使持節鄜州諸軍事兼鄜州刺史御史中丞充鄜坊等五州都防禦使上柱國鄭國公杜冕。植性剛毅。立誠忠烈。夙有將帥之才。早知軍旅之事。任當禦侮。政在親民。宣七德以臨戎。頒六條而訓俗。地臨上郡。時屬多虞。軍令惟行。高懸賞罰之柄。王師所處。不敗商農之業。戎軒屢捷。郊壘用寧。制勝功高。緝綏課最。加以命數。抑惟典常。可開府¶ 
<pb:NFKB_QTW_p0413-19a>
儀同三司。餘如故。¶ 

** 授吳承倩內侍省常侍制¶ 
:PROPERTIES:
:TITID: QTWTIT08823
:PERSID: QTWAUT1095
:END:

勅。漢置十二卿。其一尚禁中之事。所以司正伯之訓。奉詔奏之嚴。高選令才。俾之參掌。具官吳承倩。行本於孝。性周於仁。直而能溫。和而有節。文以禮樂。達於典章。自晦吉人之辭。深得侍臣之體。久在樞近。通乎宥密。順以聽命。未嘗越思。咨而後行。動不踰矩。志全金石之固。事絕絲毫之嫌。勤職有功。靜專端一。往逢多故。亦既居難。遐想純誠。近從賜服。雖疇其効。未獎其能。省之貳官。秩比千石。懋茲寵授。念爾忠勞。可內侍省常侍。¶ 

