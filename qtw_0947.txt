#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0946-21a> 
#+PROPERTY: JUAN 0947
欽定全唐文卷九百四十七¶ 

<pb:NFKB_QTW_p0947-01a>

* 盧碩¶ 
:PROPERTIES:
:PERSID: QTWAUT2761
:END:

** 畫諫¶ 
:PROPERTIES:
:TITID: QTWTIT18734
:PERSID: QTWAUT2761
:END:

漢文帝時。未央宮永明殿畫古者五物。(兩漢故事文帝三年於永明殿畫屈軼草進善旌誹謗木敢諫鼓獬豸凡有五色物也)成帝陽朔中。嘗坐㣥臣於下。指之曰。予慕堯舜理。故目是以自况。大司馬陽平侯王鳳拜舞而賀曰。陛下法古為治。上稽唐虞。仁遠乎哉。行之斯至。旌鼓之屬。在陛下建之而已矣。至於神草靈獸。臣知不日當產於明庭。以彰上天之允答也。微臣不勝鳬藻之忭。御史大夫張忠出次而言曰。斯無用之物也。臣請即日圬之。且是畫肇於太宗之時。凡八聖矣。開眼而覩之者。背面而違之。未聞有裨於治也。臣敢為陛下條舉。臣嘗聞文帝時。雒陽人賈誼為博士。能誦詩屬書。嘗為上陳古先帝王之道。漢朝正朔之法。上以公卿之任。無以易誼。俄絳灌馮敬之伍。害其賢而毀之。遂疎而不信。傅卑濕之國。後雖徵還。卒不得大用。喪志而死。至今負才藏器之徒。猶以為憤。此則善雖進而不能用也。帝又。降詔除誹謗之令。許人言事。迨中宗朝。大臣楊惲蓋寬饒。以譏刺辭語。皆坐大辟。先帝¶ 
<pb:NFKB_QTW_p0947-02a>
在東宮。言其法太深刻。中宗竟不悔。此則木雖旁午。人不敢書上也。初元帝時。宏恭石顯專權亂政。前將軍望之嫉其姦邪。諷上除之。不從。望之反罹其[:#AS-8FBB:●]。迫以自殺。此又邪不可觸之騐也。前日安昌侯禹居陛下師傅之尊。不能率已以儉。而乃決涇引渭。廣開田疇。便身娛耳。多置侈樂。平陵朱雲上書請斬其首。陛下怒不可忍。遽將誅之。雲倉卒無據。乃至喪膽失魂。臣意列聖用此。乃類是乎。臣之狂瞽。欲陛下言而必行。丹雘之設。不足以留連聖念也。且大司馬親勳之望。朝野所倚。不能因事而諫。反以為賀。佞孰甚焉。臣謹以指之。若斧鑕將及。是陛下誤屈軼也。臣不敢就僇。¶ 

** 上洪範圖章(并序)¶ 

:PROPERTIES:
:TITID: QTWTIT18735
:PERSID: QTWAUT2761
:END:

予以尚書洪範篇。書於縑素。施於屋壁。有客覩之而言曰。此其所謂君人之大法。武王所以繼三為明。蓋能盡心於是也。苟將諸吾君。列乎鳳扆之右。足以興三代之理。予乃條其事。為章以奏之。¶ 

臣聞下言上貢。各以其職。儒家之流。請以儒言。夫彞倫九疇不可廢。敘之斁之。自微而彰。持之一得。陰陽咸賴。行之¶ 
<pb:NFKB_QTW_p0947-03a>
一失。細大被咎。夫始之以五行。蓋明五行所主之宜也。繼之以五事。為事在諸身。順之則乎道。故貌恭作肅。言從作乂。視明作哲。聽聰作謀。思睿作聖。夫行不敬則貌不恭。正不理則言不從。明不察則視不皦。心喪識則聽不達。性不通則思不睿。次之以八政。教之勤。以足食也。教之求。以積貨也。教之以敬鬼神。以成化也。設司空。主土居人也。司徒。教衆禮義也。司寇。考淫盜而原過濫也。賓師。以往來而防姦賊也。又次之以五紀。所以占日月星辰歷數之變度。君理內則五紀和叶。一歲之功成焉。又次之以皇極。所以用五福錫庶人。亦天子作民父母。為天下王也。又次之以三德。謂人君之德有三也。能以正正人之曲。能以剛強立已之事。能用和氣以理於物。皆隨義而伸道也。次之以稽疑。謂先占謀於龜策。與人事叶吉。而後歸之於正也。又次之以庶徵。謂風雨暘燠寒也。風以動。雨以潤。暘以乾。燠以長。寒以成。君尚敬則雨潤。尚理則暘舒。至明則燠暢。能慮則寒順。去察則風調。(疑)習狂妄。行過差。專逸豫。縱剽急。肆昏暗。則咸反。次以五福六極。謂君善茂育。則人蒙壽富康寧好德終命之福。死免凶疾憂貧惡弱之極也。九者具於天。¶ 

<pb:NFKB_QTW_p0947-04a>

蟠於地。格於人。¶ 

** 喻古之治¶ 
:PROPERTIES:
:TITID: QTWTIT18736
:PERSID: QTWAUT2761
:END:

軒昊之代君為心。兆民為百骸。堯舜之代君為目。兆民為物。三代之時君為醫。兆民為疾。五伯之治君為工。兆民為材。二漢之時君為隄。兆民為水。夫心治則百骸從。視明則衆物露。醫善診則疾不彌漸。工善度則木無棄材。故委心乃無為。軒昊之治自治也。任目必有待。堯舜之治求治也。醫不全則生死危。三代之治存乎仁。工不審則曲直乖。五伯之治資於智。迨斯已降。民為水矣。政為隄矣。隄之不完。水漂邑矣。寖乎曹馬。乃成壞衰焉。嚱。民不可使為水。水而隄之。困矣。然則軒昊誠。堯舜明。三代仁。五伯智。二漢法。禁人之叛也。禁之以致君為敵。兆民有寇讐焉。¶ 

* 盧綽¶ 
:PROPERTIES:
:PERSID: QTWAUT2762
:END:

** 真元先生箴天論¶ 
:PROPERTIES:
:TITID: QTWTIT18737
:PERSID: QTWAUT2762
:END:

有真元先生者。深粹虛寂。沖凝簡素。故其動也。則局四海而隘九垓。其靜也。則棲一枝而敻環堵。履真守樸。與物無競。雖質居巖穴之間。神王煙塵之表。以首月元日。乃蔭雲蓋。濯飛流。涉西岑。面東陸。操白簡。染朱翰。俯而屏息。仰而¶ 
<pb:NFKB_QTW_p0947-05a>
起曰。天蕩蕩乎。蒼蒼乎。固無得而稱也。余有疑焉。請杜其惑。夫虧盈益謙。天之道也。禍淫福善。天之察也。春榮秋落。天之時也。晝明夜晦。天之運也。擊電鼓雷。天之怒也。蒸雲施雨。天之澤也。因斯以言。則庶類萬物。非天無以成。受形育氣。非天無以立。大哉博哉。乾之化也。故書云。唯天為大。唯堯則之。詩云。謂天蓋高。不敢不跼。易云。先天而天弗違。後天而奉天時。是禎祥之來不誣也。至於報施。何乃爽與。或惡均而異罰。或善同而殊效。唐虞慎讓。祚不及子。湯武逆代。福垂累世。應物無親者。其若是哉。諂諛饕餮。非貴則富。廉潔貞素。不賤必貧。譎詐反道者。曜蟬鳴佩。直言順常者。倳刃伏鑕。悲夫。何蓬蓽草萊之人。遇時而為卿相。膏腴縉紳之士。失勢而作輿臺。豈窮達之有數乎。何否泰之無定也。至於積德致敗。儌險成功。立信受尤。行仁招咎者。豈勝數哉。或一餐莫給。或萬錢頓廢。或綺紈斯弊。或短褐不完。或黃髮未終。或襁褓先斃。其於平施。不亦謬乎。夫德合天地。道濟生民。而有削伐之累。貞貫古今。廉稱百代。而有餒絕之憂。其於與善。不亦過乎。然負異才。蘊奇調。洞識幽顯。智周動植。而不免繩樞瓮牖。糲食布衣。何所累若此之¶ 
<pb:NFKB_QTW_p0947-06a>
斥也。夫鶚隼以摯擊為恒理。不可食之以粒。豺虎以搏噬為常性。不可啗之以草。非其故爾。固性分然。然則既授之以距角。而責之以觸蹷。既任之以爪牙。而罰之以獲殺者。不亦近於諂乎。苟正其味。則一改兩全矣。化惡不知變形。教善若易嗜也。鴆毒害吻而裂腹。虺蝮觸手而解腕。然則欲其勿害也。曷若勿生乎。如力不能易。則不可稱聖。能而不改。則不得謂仁。匪聖匪仁。將何以為萬物主也。扛鼎投石者。不得云不舉鴻毛。竭河飲澤者。不得云不盡坳水。是知大既任。小何以辭乎。必為治其若是。將恐亂之未息。於是少選之間。肅然若有自天而降者。襜霞衣。控風轡。飛鳳駕。拖蜺旌。如影如響。若虛若滅。乃謂余曰。帝有命焉。子其清耳。曰一氣既分。萬象云備。隨感斯化。生而無記。故大者自大。不可移之於小。短者自短。不可易之以長。多者不覺有餘。少者不知不足。減之斯傷。各守其貞。任之自是。豈較工拙於其間哉。是以百足一蹠。其行一也。六眸一目。其視一也。火鼠夏遊而不知其熱。水草冬茂而莫辨厥寒。各安所安。不可易位。必非其位。則西施與嫫母同姿。苟當所甘。則竹實將腐鼠齊味。各稟其性。余何預焉。若美則留之。醜¶ 
<pb:NFKB_QTW_p0947-07a>
則去之。其於簡也。不亦勞乎。若善則與之。惡則奪之。其於慮也。不亦繁乎。故任之則理息。放之則無累。余以無告。故能成萬物。余以無心。故能安㣥有。是知善惡共域。吉凶同貫。唯爾所召。誰其制之。今子誚余以不治。何乃爽也。故不治而謂之至治。夫生不余謝。死則余尤。榮不余善。辱則余讐。多不余獲。少則余求。不與余共樂。而責余同憂乎。乃愍而訓之曰。若物皆然。則為惡招禍。修善致福。徒虛言耳。又復余曰。何言之容易也。論者多元。命有定數。運有常期。非補養所能延。非備習所能益。此皆非通識。不可與言道也。是以不昵不義。因此而行。無賴無取。自斯而作。以之為家則家敗。以之為國而國亡。故桀紂志之於前。而莽卓踵之於後。所以覆宗絕嗣。事至而不寤者。良此之由也。悲夫。請以近小。喻之遠大。夫廣厦崇基。人之居也。襃衣博帶。士之服也。故栱蹉柱跌。則廢而正之。所以無壞傾之處。領決襟汚。則綴而浣之。所以無穿垢之憂。故能恒保其貞固。常守其完潔也。若傾而不視。穢而不澤。則坐見頹陷。立視緇衊矣。故修福禳災。為惡敗德。若聲之召響。影之隨形。各有主司。自然冥會。惡積者報速。善小者應遲。猶夫秋生則夏殞。¶ 

<pb:NFKB_QTW_p0947-08a>

春敷則冬落。根深則難拔。器滿則易盈。故不可以遠近證有無。不可以賒促定虛實。疑耳信目。中庸尚所不免。以短度長。下愚固其致蔽。是知朝菌不可言椿鶴。蜉蝣不足語春秋。况以七尺之形。百年之命。欲辨生於沙界。語死於塵劫。其可得乎。然言者皆以應報與自然異。此蓋思之未精至也。夫所召者莫非由己。所感者皆是自致。萬物各有本性。故因而用之耳。猶蓺苗蒔果。初雖耕灌在功。至於結實成味。則非人力所為也。又靈芝駐年。神丹養性。竟能御風撫羽。陵煙蹈霞。此乃功用自然者也。萬象運為。莫非此類。終日施用。不悟其理。動成鋒楯。不亦昧乎。至於自然之性。余亦不知其所以。莫知所以然而然也。於是言終形滅。莫知所之。余乃惕然怳然。忘視聽。若遺形骸者。久之乃神魂定。憂盡累息。蕩然與萬物同心。不知榮辱之有異也。¶ 

* 盧朏¶ 
:PROPERTIES:
:PERSID: QTWAUT2763
:END:

** 對男取江水溺死判¶ 
:PROPERTIES:
:TITID: QTWTIT18738
:PERSID: QTWAUT2763
:END:

** 　顧乙從母所好令男十五里取江水溺死不為之服¶ 
:PROPERTIES:
:TITID: QTWTIT18738
:PERSID: QTWAUT2763
:END:

立身之道。忠孝為先。訓俗之規。喪紀攸重。所以王祥王覽。¶ 

<pb:NFKB_QTW_p0947-09a>

閔損曾參。曉於九族。傳諸萬古。顧乙芳搖美箭。業嗣良弓。挹至孝之清猷。得隨時之大義。母之所好。志必無違。嘉旨精誠。乃臻異物。長江泛濫。取汲何功。孝情至切於求魚。喪制奚遵於舐犢。欲遵寧戚。恐阻承顏。所以僶俛於懷。幽哀密念。憶將雛之曲。不忍聽琴。對驅蚊之宵。更勤扇枕。眷彼純至。足以揚名。逝者如斯。男何不弔。三殤之服。誠合切於哀情。五禮之文。貴取順於顏色。既循姜詩之孝。難科漢尉之刑。¶ 

* 盧士瞻¶ 
:PROPERTIES:
:PERSID: QTWAUT2764
:END:

** 對什一稅功臣判¶ 
:PROPERTIES:
:TITID: QTWTIT18739
:PERSID: QTWAUT2764
:END:

** 　得京兆府行什一稅功臣不伏云賞地無國徵¶ 
:PROPERTIES:
:TITID: QTWTIT18739
:PERSID: QTWAUT2764
:END:

禹貢三壤。周官九賦。此為古制。實曰有經。且四方無虞。法宜仍舊。三邊有備。政可隨時。瞻彼咸京。是為上國。擁山川之固護。百二稱雄。開井邑之菑畬。什一編稅。將期倉庾流衍。斯箱發詠於詩人。軍國豐盈。盍徹見遵於有若。功臣何者。曾不是思。忘雨露之鴻恩。有違上命。矜爪牙以怙寵。無入國徵。同彼宋人。不修職貢。類茲楚子。闕薦苞茅。罰可寘於刑書。訟何聽於詭說。¶ 

<pb:NFKB_QTW_p0947-10a>

* 盧仁贍¶ 
:PROPERTIES:
:PERSID: QTWAUT2765
:END:

** 對長安令登夫家判¶ 
:PROPERTIES:
:TITID: QTWTIT18740
:PERSID: QTWAUT2765
:END:

** 　長安令初上登夫家衆寡因移用其人觀察使以為煩辭云各逐地宜救其時事¶ 
:PROPERTIES:
:TITID: QTWTIT18740
:PERSID: QTWAUT2765
:END:

求才審官。以恤人瘼。施貢頒賦。宜遵國章。苟玷爾舊規。亦荒我王度。瞻彼邑宰。實曰能賢。物土之宜。使廬井之有伍。隨時改作。在稅征而無差。方今弓矢未櫜。疆場仍駭。眷言州縣。尚勞其供億。念茲倉庾。已竭於餼牽。固可當官而行。慮善以動。均有無於鄉黨。足可安人。稽衆寡於夫家。是資贍國。議事以制。且叶於時宜。執法奉公。何乖於古典。觀察所見。理或未然。請從百里之謀。佇聽千箱之詠。¶ 

* 盧隱趙¶ 
:PROPERTIES:
:PERSID: QTWAUT2766
:END:

** 玉臺寺記¶ 
:PROPERTIES:
:TITID: QTWTIT18741
:PERSID: QTWAUT2766
:END:

皇唐之御天下也。故巍巍乎蕩蕩乎其稱也。鑿乾張宇。布惠露於天花。拓地開寰。敷慈雲於靈壽。想茲仙界。生生塵劫之前。親比神方。世世希夷之外。欲昇妙覺。先登圓滿之臺。冀去昏迷。速臨具足之鏡。法輪欲轉。銷五蘊於三天。惠燭方施。照六塵於十地。不生不滅。舉仙掌而承空。非晦非¶ 
<pb:NFKB_QTW_p0947-11a>
明。橫法眼而度世。轟轟往日。瞬息而逝水千年。隱隱當今。倏忽而經霜百歲。既勞傳火。終役流烏。馳白馬而西上。驅騄驥以南遊。曠成不二之心。豈敗往來之業。方便言而法敦寂滅。變化說而道尚虛無。至於昇超銀臺。當歸解脫之中。蹈踐金門。不離苦空之下。無為之業。種植而生滅不同。有限之緣。修飾而果因各異。而乃東瞰滄波。濯塵勞於扶桑之岸。西矚雪嶺。蕩疾疹於日浴之津。南對堯峯。鬱鬱而紫氣千秋。北峙龍山。隱隱而青霞萬道。漏寶塔而終謝莊嚴。暫塗丹而即隳微妙。將九轉而匪益紅顏。修未來而常滋正果。憧憧錯轂。往往稻麻。空懷可作之心。慙無絕哉之念。粵有功德主僧守一。范陽之貴冑也。遠紹勝果。深悟法音。就五障而化導郡人。戒三朋而開通庶善。修法海而津梁有涯。置俗流而洗心必備。梯航已往。舟楫未至。可以雕金紀德。將萬劫而無窮。刊玉彰能。並恒沙而莫竭。記可陳之不朽。永以傳之無忘。其詞曰。¶ 

巍巍勝果。廓落無邊。導以業障。開通有緣。修善善滿。建福福圓。既廣心利。必貴身田。並其秋菊。比及春蘭。為已往之帆梗。作未來之舟船。¶ 

<pb:NFKB_QTW_p0947-12a>

* 于沼¶ 
:PROPERTIES:
:PERSID: QTWAUT2767
:END:

** 明堂賦¶ 
:PROPERTIES:
:TITID: QTWTIT18742
:PERSID: QTWAUT2767
:END:

天子朝諸侯於明堂。惟古之制。始以講信修睦。終以布憲施惠。含至德之休光。旌中國之巨麗。下之象地也。以列五位之神。上之法天也。以配五方之帝。稟太一之威靈。順陰陽之開閉。左个右个。分以寒暑之宜。以筵以几。度以堂室之際。觀乎萬國來朝。威儀濟濟。聖人負斧扆而南向以布政。百僚端冕弁而北面以陳禮。是知人以君為心。君以人為體。宴會之節。以明於尊卑。慶賜之儀。以旌於孝弟。原夫宅中而起。繼天而作。遙眡嵩少。俯枕伊洛。巍巍煌煌。厥高不可乎彌度。拏龍㰇以蚴蟉。亘虹梁而各落。綷以綺藻。施以丹雘。四闥以四氣而開。八牕以八風斯廓。祥風布影。對寶檻以交輝。皎日懸光。曜金牀而璀錯。於是陳三獻之禮。臻九成之樂。申儀於辟雍。崇業於太學。甄古今之至理。議沿襲之踳駮。既而順斗極。運天關。皇恩普矣。貴賤以頒。東門之外。以朝乎九國。南門之下。將享於八蠻。正德是宏。惠風斯布。禁淫慝。節制度。重三台之任。乃申命於中階。寵五霸之功。遂授鉞於東戶。夫明堂者。明帝之德。體天為狀。必¶ 
<pb:NFKB_QTW_p0947-13a>
資闡化以準程。豈獨宏規而取壯。出庶物而咸仰。包宇宙而為量。惟先聖之是則。信百代之可尚。¶ 

* 邾象錢¶ 
:PROPERTIES:
:PERSID: QTWAUT2768
:END:

** 對私取行馬鸚爵享禰判¶ 
:PROPERTIES:
:TITID: QTWTIT18743
:PERSID: QTWAUT2768
:END:

** 　得暨師私取行馬以爨為主司所擒獲又乙弗鸚鵡爵不更享禰以翰音或告禮薄並仰處分¶ 
:PROPERTIES:
:TITID: QTWTIT18743
:PERSID: QTWAUT2768
:END:

行馬申儀。事章恒典。翰音致享。理煥經書。為法藉於隄防。設禮光於昭穆。暨將入爨。有異鳳琴之鳴。乙制不更。遂舉鸚杯之禮。但關梁禁遏。本防內外之姦。黍稷粢盛。彌益室家之道。私取既無陳請。已犯嚴科。薄禮即欲告言。恐傷孟浪。主司擒獲。誠曰奉公。乙弗所違。理宜窮詰。且法不違貴。必行之命攸申。禮不下庶。輕重之端宜審。竊尋名姓。莫辨高卑。請更參詳。然後科結。庶使西曹議獄。罷雙璧之堅疑。北寺平刑。絕百金之奸利。¶ 

* 符子叔¶ 
:PROPERTIES:
:PERSID: QTWAUT2769
:END:

** 漏賦¶ 
:PROPERTIES:
:TITID: QTWTIT18744
:PERSID: QTWAUT2769
:END:

仰察天文。俯觀地理。參律呂而權度。審衡平而潛擬。則閏餘之數乖歷。攝提之運無紀。空跡馬遷之能。竟絕邵平之¶ 
<pb:NFKB_QTW_p0947-14a>
美。時運紛其鼎革。禮術於焉中圯。樵夫恥王道之不談。天子愍挈壺之闕史。乃分建斯官。疇咨此職。將啟閉合敘以繩平。俾夙夜在公而端直。於是金徒抱箭。銅史司刻。尊靈虯吐納之規。揆抽繭高卑之力。信是模範。可為法則。體象陰陽。代為作式。故雞人合唱。洪殺無差。鶴蓋成陰。員流不息。夫其開闔之勢。財成之規。準度毫釐之末。錙銖圭撮之儀。則離婁失其精思。班匠亡其所為。將運功於不測。當稱物以平施。乃若鑑持日夜。書備明晦。爰受授而是司。考事事而必載。雲物順其端序。寒暑成而不昧。雖未代於天工。亦無預於權概。能收視返聽。周流六虛。策勤補拙。寅亮三餘。校擊刁之有則。均聚木之不疎。察銅衡兮氣混混。純積水兮來徐徐。臨泉非誡危之懼。巢幕寧誠安之居。是使名勳合道。彰國器於周書。則知漏之為器。其大矣哉。聖人資之以端拱。日月順之以行藏。賢者不能減其分度。智者不能損其纖芒。存之則雙美。廢之則兩傷。是用齊天長兮地久。均國祚兮無疆。¶ 

* 崔陟¶ 
:PROPERTIES:
:PERSID: QTWAUT2770
:END:

** 鴻賦¶ 
:PROPERTIES:
:TITID: QTWTIT18745
:PERSID: QTWAUT2770
:END:

<pb:NFKB_QTW_p0947-15a>

翩翩者鴻。刷羽疏風。賓燕薊之北。旅江湖之中。何斯禽之寡識。亦陰陽之載通。若乃編名漢川。棲身禁籞。易象嘉其漸陸。詩人美乎遵渚。晉文以賓客見規。齊桓以君臣相許。既隨軒於良吏。亦銜丹於仙女。其德性也。肅肅習習。繽繽紛紛。泛濫綠水。翺翔白雲。飛則有貫。集則為㣥。跡不以沙泥自混。貌不以元黃自分。敏清真之不雜。同樸畧之無文。於是寒月改躔。朱星移度。苔濃春水。草滋甘露。園木含榮。溪水解沍。乃連太陰於北漠。違少陽於南路。唼藻而至。豈鷹鸇之見猜。銜蘆以飛。何罻羅之足懼。至於長距蒙賞。利嘴見升。豹以尾而自貴。鶉(疑)以尾而自矜。巢睫之蟲。終幽微而莫覩。垂天之羽。竟寥廓而難徵。孰與夫鴻也。窮遠適。縱遐觀。凌天衢。拂青漢。橫逸翮。奮羽儀。空違沮澤。竟屬汙池。有四海之心而人莫識。有八方之氣而人莫知。年歲蹉跎兮行不返。毛羽翕習兮飛未遠。願借勢兮自強。庶高翔兮不晚。¶ 

** 鴻漸賦¶ 
:PROPERTIES:
:TITID: QTWTIT18746
:PERSID: QTWAUT2770
:END:

易之為書也。八卦分體。萬象潛通。漸之為義也。進以得位。動而有融。故聖人假物筌理。爰託喻於茲鴻。鴻之為物也。¶ 

<pb:NFKB_QTW_p0947-16a>

跡狎洲渚。去軼雲空。始於干而漸陸。竟自卑而陟崇。飛則有序。和而不同。有類夫君子進德修業。積微成功。陟遐以自邇。謀始而利終者哉。原夫交頸頡頏。乘波澹淡。逍遙自得。罻羅莫掩。匪干時以強進。每卑棲而自檢。雖欲致雲霄之高。故必階磐陸之漸。洎乎理翰海表。驤首煙路。既應日而春來。亦隨陽而類序。行藏不昧於節。遊止不愆於素。匪親鳬鷖之㣥。豈思稻粱之顧。誠羽儀之可重。奚燕雀之能慕。豈比夫鸚鵡。衒其羽翮。徒矜才以取譽。然無罪而見獲。鄉國迢遙。箱籠窘迫。慕侶心斷。沖天望隔。不階漸以苟進。非忤物而致厄。豈同年而語哉。¶ 

* 崔釋¶ 
:PROPERTIES:
:PERSID: QTWAUT2771
:END:

** 對私雇船渡人判¶ 
:PROPERTIES:
:TITID: QTWTIT18747
:PERSID: QTWAUT2771
:END:

** 　洛水中橋破絕往來渡縣令楊忠以為時屬嚴寒未可修造遂私雇船舫於津所渡人百姓杜威等連狀舉忠幹濟廉使以忠懦弱不舉職事以邀名科罪不伏¶ 
:PROPERTIES:
:TITID: QTWTIT18747
:PERSID: QTWAUT2771
:END:

三川朝市。六合樞機。冠蓋如雲。擁金錢之馬埒。軒車若水。赴鐵鎖之虹橋。遐邇所資。往來為要。不謂波湍溜激。柱朽¶ 
<pb:NFKB_QTW_p0947-17a>
梁摧。捉鳥鵲填河。空餘處所。驅黿鼉駕海。尚有規模。自合修營。豈宜停廢。楊忠佐光銅墨。境控圭㕓。仙舸橫流。異林宗之共泛。漁船逗浦。非仲御之來遊。縱徇私情。恐乖公理。雖當冬月。况屬閑時。造橋用功。冀暫勞而永逸。渡船費力。但有損而無成。官橋自可官修。何關縣長。私船輒為私雇。便累宰君。郡人褒揚。將何稱首。廉察附請。即可甘心。以狀告知。庶無喧訴。¶ 

* 崔宏慶¶ 
:PROPERTIES:
:PERSID: QTWAUT2772
:END:

** 君子無屈論¶ 
:PROPERTIES:
:TITID: QTWTIT18748
:PERSID: QTWAUT2772
:END:

君子無屈。道無屈也。苟行君子之道。身至困而道不屈。苟失其道。困亦宜之。象害舜。桀伐湯。紂囚文王。管蔡謗周公。桓魋傷孔子。臧倉毀孟軻。小人見之曰。為善多屈也。不善而伸。君子則發揮也。道在我不怍。或忙攘失道。昧邪以為正。乃觸途因以隨之。亦宜矣。申生自絕。仲由就醢。泄冶誅於陳。屈原沈於湘是也。為德行伸於德行。為言語伸於言語。為政事伸於政事。為文學伸於文學。自此以來。未有行之而道未伸者也。立於世未嘗不出於人也。不伸不高。乃似是而非。名之曰妖。和之不正。言德行之妖。辨之不正。言¶ 
<pb:NFKB_QTW_p0947-18a>
文學之妖。身為妖而不知。困將至而乃怨。是由大惑也。至於六藝百工。苟得其道。亦伸也。嗚呼。人以貴尊極為道不屈。余以道尊名遠為道伸。文王伸於王道。周公伸於輔相。孔子孟軻伸於儒學。都至(疑)賤道愚人謂之屈而不為也。聖賢苟利於人。隱其身亦不恥。而乃為也。稷播殖。禹治水。伊尹負鼎。太公屠釣是也。自舜至於邱軻。道皆同也。當行道之心。非求富貴也。道苟行矣。曷謂之屈哉。君子無屈。昭昭矣。¶ 

** 解詰論¶ 
:PROPERTIES:
:TITID: QTWTIT18749
:PERSID: QTWAUT2772
:END:

宏慶作君子無屈論。有為文學伸於文學之說。或詰宏慶曰。子非君子歟。何道屈也。久矣。是夫迷其問詰。然未數所以酬也。及審已行之行而解之。余誠非君子也。讀孝經則思君子之行。讀春秋則思君子之志。讀易則思君子之性命。讀詩則思君子之諷興。讀書則思君子之載言。讀禮則思君子之防亂。讀樂章則思君子之理心。至於非法道未嘗敢言行也。夫是鄉里稱余。朋友佳余。於不道覽(疑)伸也矣。曷來謂為屈哉。如以行之未備。志之未固。性命之未達。諷興之未深。載言之未當。防亂之未至。(闕十字)虛舉之濫彰。¶ 

<pb:NFKB_QTW_p0947-19a>

此乃朋友情也。非吾之咎。語曰。四十五十而無聞焉。斯亦不足畏也矣。余年去三十尚二年矣。則去四十五十尚十年二十年矣。足得開其心術。實其文譽也。余又何畏哉。若以進取之道屈。則孔子至聖。終於下位。顏生至賢。竟歿於陋巷。顏孔以來。則歷觀書史。聖賢尚屈於進取。况聖已降乎。余於進取之道。不敢言屈也已矣。况余得其反未六七年。望其進三四年。到於七十尚有四十餘年。今天下一家。主聖臣忠。又不可比披靡之周。齷齪之燕。而余生之時非為不遭也。求進為久也。前不遠也。豈終於寒餒困苦於千萬人之下哉。¶ 

* 裴曠¶ 
:PROPERTIES:
:PERSID: QTWAUT2773
:END:

** 對廳子判¶ 
:PROPERTIES:
:TITID: QTWTIT18750
:PERSID: QTWAUT2773
:END:

** 　廳子執硯翻瀉汙物擒獲欲科之¶ 
:PROPERTIES:
:TITID: QTWTIT18750
:PERSID: QTWAUT2773
:END:

瞻言署曹。克崇廳事。既分官而揆務。冀虛室而清神。華茵載敷。綺屏儼立。頗有尊卑之禮。須知進退之儀。彼何人斯。輕其主守。迹既殊於審慎。事終致於愆尤。足待數知。有慙對馬。墨因誤點。更謝成蠅。坐彰怠慢之心。須示鞭笞之罪。且刑貴閱實。政蠧深文。汙雖有憑。物終未驗。儻非情故。式¶ 
<pb:NFKB_QTW_p0947-20a>
可矜容。請稽源流。庶符明慎。¶ 

* 秦用¶ 
:PROPERTIES:
:PERSID: QTWAUT2774
:END:

** 對祭侯判¶ 
:PROPERTIES:
:TITID: QTWTIT18751
:PERSID: QTWAUT2774
:END:

** 　得甲祭侯辭曰強飲食御史糾非息宴之禮不伏¶ 
:PROPERTIES:
:TITID: QTWTIT18751
:PERSID: QTWAUT2774
:END:

五善與能。三侯是列。俾射夫有獻。庶君子必爭。甲藝窮決拾。心惟審固。成規月滿。則先張之弧。如破風馳。能發彼有的。對梓人之成器。受司馬之滿觴。祭則有經。辭豈失舊。既不寧是抗。非貽福謂何。且使臣農夫。息宴以禮。而主皮棲鵠。降殺異宜。如或獸侯斯張。是則豸冠虛觸。尚迷歧路。更佇指縱。¶ 

* 秦瑀¶ 
:PROPERTIES:
:PERSID: QTWAUT2775
:END:

** 柏梁體狀雲門山物序¶ 
:PROPERTIES:
:TITID: QTWTIT18752
:PERSID: QTWAUT2775
:END:

狀比也。比與。釋氏有藥草諭品。詩家則六義之一焉。義取覩物臨事。君子早辨。不當有似是而非。採詩之官。可得而補缺矣。無以小言黜。無以細言棄。相尚佳句。題於層閣。古者稱會必賦。其能闕乎。星郎主文。賓賦所以中雋也。¶ 

