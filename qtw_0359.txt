#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0358-14a> 
#+PROPERTY: JUAN 0359
欽定全唐文卷三百五十九¶ 

<pb:NFKB_QTW_p0359-01a>

* 杜甫¶ 
:PROPERTIES:
:PERSID: QTWAUT0701
:END:

甫字子美。襄陽人。徙河南鞏縣。天寶初應進士不第。十三載獻三大禮賦。帝奇之。使待制集賢院。命宰相試文章。擢河西尉。不拜。改右衞率府冑曹參軍。祿山陷京師。赴河西。謁肅宗於彭原郡。拜右拾遺。上元二年。嚴武鎮成都。奏為節度參謀檢校尚書工部員外郎。永泰二年卒。年五十九。¶ 

** 朝獻太清宮賦¶ 
:PROPERTIES:
:TITID: QTWTIT07603
:PERSID: QTWAUT0701
:END:

冬十有一月。天子既納處士之議。承漢繼周。革弊用古。勒崇揚休。明年孟陬。將攄大禮以相籍。越彞倫而莫儔。歷良辰而戒吉。分祀事而孔修。營室主夫宗廟。乘輿備乎冕裘。甲子王以昧爽。春寒薄而清浮。虛閶闔。逗蚩尤。張猛馬。出騰虬。捎熒惑。墮旄頭。風伯扶道。雷公挾輈。通天台之雙闕。警溟漲之十洲。浩劫礧砢。萬山颼飀。欻臻於長樂之舍。嵬入乎崑崙之邱。太乙奉引。庖犧左右。堯步舜趨。禹馳湯驟。鬱閟宮之嵂崒。坼元氣以經構。斷紫雲而竦牆。撫流沙而承霤。紛隳珠而陷碧。㸌波錦而浪繡。森青冥而欲雨。赩光炯而初晝。於是翠蕤俄的。藻藉舒就。祝融擲火以焚香。溪¶ 
<pb:NFKB_QTW_p0359-02a>
女捧盤而盥潄。㣥有司之望幸。辨名物之難究。瓊漿自閒於粢盛。羽客先來於介冑。爍聖主之儲祉。敬雲孫而及此。詔軒轅使合符。敕王喬以視履。積昭感於嗣續。匪正辭於祝史。若肸蠁之有憑。肅風飇而乍起。揚流蘇於浮柱。金英霏而披靡。擬雜佩於曾巔。芝葢欹以颯纚。中漎漎以迴復。外蕭蕭而未已。上穆然注道為身。覺天傾耳。陳僭號於五代。復戰國於千祀。曰嗚呼。昔蒼生[:#AS-8563:⿰⺯⿸厂⿱田坴]孟德之禍。為仲達所愚。鑿齒其俗。窫窳其孤。赤烏高飛。不肯止其屋。黃龍哮吼。不肯負其圖。伊神器臬兀。而小人呴喻。歷紀大破。瘡痍未蘇。尚攫拏於吳蜀。又顛躓於羯胡。縱㣥雄之發憤。誰一統於亨衢。在拓跋與宇文。豈風塵之不殊。比聰廆及堅特。渾貔豹而齊驅。愁陰鬼嘯。落日梟呼。各擁兵甲。俱稱國都。且耕且戰。何有何無。惟累聖之徽典。恭淑慎以允緝。茲火土之相生。非符讖之備及。煬帝終暴。叔寶初襲。編尚新。義旗爰入。既清國難。方覩家給。竊以為數子自誣。敢正乎五行攸執。而觀者潛晤。或喜至於泣。矧鱗介以之鳴簴。昆蚑以之振蟄。感而遂通。罔不具集。仡神光而谷[:#AS-FBED:●]甘閜。羅詭異以戢孴。地軸傾而融曳。洞宮儼以嶷岌。九天之雲下垂。四海¶ 
<pb:NFKB_QTW_p0359-03a>
之水皆立。鳳鳥威遲而不去。鯨魚屈矯以相吸。掃太始之含靈。卷殊形而可挹。則有虹蜺為鉤帶者。入自於東。揭莽蒼。履崆峒。素髮漠漠。至精濃濃。條弛張於巨細。覬披寫於心胷。蓋修竿無隙。而仄席以容。裂手中之黑簿。睨堂下之金鐘。得非擬斯人於壽域。明返樸於元蹤。忽翳日而翻萬象。却浮雲而留六龍。咸讋跖而壯茲應。終蒼黃而昧所從。上猶色若不足。處之彌恭。天師張道陵等洎左元君者前千二百官吏。謁而進曰。今王巨唐。帝之苗裔。坤之紀綱。土配君服。宮尊臣商。起數得統。特立中央。且大樂在懸。黃鐘冠八音之首。太昊斯啟。青陸獻千春之祥。曠哉勤力耳目。宜乎大帶斧裳。故風后孔甲充其佐。山稽岐伯翼其傍。至於易制取法。足以朝登五帝。夕宿三皇。信周武之多幸。存漢祖之自強。且近朝之濫吹。仍改卜乎祠堂。初降素車。終勤恤其後。有客白馬。固漂淪不忘。伊庶人得議。實邦家之光。臣道陵等試本之於青。探之於縹囊。列聖有差。夫子聞斯於老氏。好問自久。宰我同科於季康。敢撥亂返正。乃此其所長。萬神開。八駿迴。旗掩月。車奮雷。騫七曜。燭九垓。能事㯋脫。清光大來。或曰今太平之人。莫不優游以自得。¶ 

<pb:NFKB_QTW_p0359-04a>

況是蹴魏踏晉批周抉隋之後。與夫更始者哉。¶ 

** 朝享太廟賦¶ 
:PROPERTIES:
:TITID: QTWTIT07604
:PERSID: QTWAUT0701
:END:

初高祖太宗之櫛風沐雨。勞身焦思。用黃鉞白旗者五年。而天下始一。歷三朝而戮力。今庶績之大備。上方采厖俗之謠。稽正統之類。蓋王者盛事。臣聞之於里曰。昔武德已前。黔黎蕭條。無復生意。遭鯨鯢之蕩汩。荒歲月而沸渭。衮服紛紛。朝廷多閏者。仍亘乎晉魏。臣竊以自赤精之衰歇。曠千載而無真人。及黃圖之經綸。息五行而歸厚地。則知至數不可以久缺。凡材不可以長寄。故高下相形。而尊卑各異。惟神斷繫之於是。本先帝取之以義。壬辰既格於道祖。乘輿即以是日致齋於九室。所以昭達孝之誠。所以明繼天之質。具禮有素。六官咸秩。大輅每出。或黎元不知。豐年則多。而筐筥甚實。既而太尉參乘。司僕扈蹕。望重闉以肅恭。順法駕之徐疾。公卿淳古。士卒精一。黕宗廟之愈深。抵職司之所密。宿翠華於外戶。曙黃屋於通術。氣淒淒於前旒。光靡靡於嘉栗。階有賓阼。帳有甲乙。升降之際。見玉柱生芝。擊拊之初。覺鈞天合律。筍簴仡以碣磍。干戚宛而婆娑。鞉皷塤篪為之主。鐘磬竽瑟以之和。雲門咸池取之¶ 
<pb:NFKB_QTW_p0359-05a>
至。空桑孤竹貴之多。八音修通。既比乎旭日昇而氛埃滅。萬舞陵亂。又似乎春風壯而江海波。鳥不敢飛。而元甲山[:#AS-FBED:●]孝嵺以岳峙。象不敢去。而鳴佩剡爚以星羅。已而上乾豆以登歌。美休成之既饗。璧玉儲精以稠謺。門闌洞豁而森爽。黑帝歸寒而激昂。蒼靈戒曉而來往。熙事莽而充塞。㣥心麌以振蕩。桐花未吐。孫枝之鸞鳳相鮮。雲氣何多。官井之蛟龍亂上。若夫生宏佐命之道。死配貴神之列。則殷劉房魏之勳。是可以中摩伊呂。上冠夔卨。代天之工。為人之傑。丹青滿地。松竹高節。自唐興以來。若此時哲。皆朝有數四。名垂卓絕。向不遇撥亂反正之主。君臣父子之別。奕葉文武之雄。注意生靈之切。雖前輩之溫良寬大。豪俊果決。曾何以措其筋力與韜鈐。載其刀筆與喉舌。使祭則與食則血。若斯之盛而已。爾乃直于主。索于祊。警幽全之物。散純道之精。蓋我后常用。惟時克貞。膋以蕭合。酌以茅明。嘏以慈告。祝以孝成。故天意張皇。不敢殄其瑞。神姦妥帖。不敢祕其精。而撫絕軌享鴻名者矣。于以奏永安。于以奏王夏。福穰穰于絳闕。芳霏霏于玉斚。沛枯骨而破聾盲。施殀胎而逮[:#AS-844C:⿰魚眾]寡。園陵動色。躍在藻之泉魚。弓劒皆鳴。汗鑄金之¶ 
<pb:NFKB_QTW_p0359-06a>
風馬。霜露堪吸。禎祥可把。曾宮歔欷。陰事儼雅。薄清輝于鼎湖之上。靜餘響於蒼梧之野。上窅然漠漠。惕然兢兢。紛益所慕。若不自勝。瞰牙旗而獨立。吟翠駮而未乘。五老侍祠而精駭。千官逖聽而思凝。於是二丞相進曰。陛下應道而作。惟天與能。澆訛散。淳樸登。尚猶日慎業業。孝思烝烝。恐一物之失所。懼先王之咎徵。如此之勤恤匪懈。是百姓何以報夫元首。在臣等何以充其股肱。且如周宣之教親不暇。漢武之淫祀相仍。諸侯敢於迫脅。方士奮其威稜。一則以微言勸內。一則以輕舉虛憑。又非陛下恢廓緒業。其瑣細亦曷足稱。丞相退。上跼天蹐地。授綏登車。伊鴻洞槍櫐。先出為儲胥。本枝根株乎萬代。睿想經緯乎六虛。甲午方有事於采壇。紺席宿夫行所如初。¶ 

** 有事於南郊賦¶ 
:PROPERTIES:
:TITID: QTWTIT07605
:PERSID: QTWAUT0701
:END:

蓋主上兆於南郊。聿懷多福者舊矣。今茲練時日。就陽位之美。又所以厚祖考通神明而已。職在宗伯。首崇禋祀。先是春官條頌祇之書。獻祭天之紀。令泰龜而不昧。俟萬事之將履。掌次閱氊邸之則。封人考壝宮之旨。司門轉致乎牲牢之繫。小胥專達乎懸位之使。二之日朝廟之禮既畢。¶ 

<pb:NFKB_QTW_p0359-07a>

天子蒼然視於無形。澹然若有所聽。又齋心於宿設。將旰食而匪寧。旌門坡陁以前騖。彀騎反覆以相經。頓曾城之軋軋。軼萬戶之熒熒。馳道端而如砥。浴日上而如萍。掣翠旄於華葢之角。彗黃屋於鉤陳之星。神仙戌削以落羽。魍魎幽憂以固扃。戰岐慄華。擺渭掉涇。地回回而風淅淅。天泱泱而氣青青。甲冑乘陵。轉迅雷於荊門巫峽。玉帛清迥。霽夕雨於瀟湘洞庭。於是乘輿。霈然乃作。翳夫鸞鳳將至以沖融。寥廓不可乎彌度。聲明通乎純粹。溟涬為之垠堮。駟蒼螭而蜿蜒。若無骨以柔順。奔烏攫而黝蟉。徒有勢於殺縛。朱輪竟野而杳冥。金鋄成陰以結絡。吹堪輿以軒輊。槍寒暑以前却。中營密擁乎太陽。宸眷眇臨乎長薄。熊羆弭耳以相舐。虎豹高跳以虛攫。上方將降帷宮之綝縭。屏玉軑以蠖畧。人門行馬。以拱乎合沓之場。皮弁大裘。始進於穹崇之幕。衝牙鏗鏘以將集。周衞轇轕而咸若。月窟黑而扶桑寒。田燭稠而曉星落。肅定位以告潔。藹嚴上而清超。雲菡萏以張葢。春葳蕤以建杓。簪裾斐斐。樽俎蕭蕭。方回曲折。周旋寂寥。必本於天。王宮與夜明相射。動而之地。山林與川谷俱標。於是乎官有御。事有職。所以敬鬼神。所¶ 
<pb:NFKB_QTW_p0359-08a>
以勤稼穡。所以報本反始。所以度長立極。元酒明水之上。越席疏布之側。必取先於稻秫麴糱之勤。必取著於紛純文繡之飾。雖三牲八簋豐備以相沿。而蒼璧黃琮實歸乎正色。先王之丕業繼起。信可以永其昭配。㣥望之徧祭在斯。示有以明其翼戴。由是播其聲音以陳列。從乎節奏以進退。韶夏濩武。采之於訓謨。鍾石陶匏。具之於梗槩。變方形於動植。聽宮徵於砰礚。英華發外。非因乎筍簴之高。和順積中。不在乎雷鼓之大。既而膟膋挂[:#AS-9B62:⿳罒厶月]。柴燎窟塊。騞砉擘赫。葩斜晦潰。電[:#AS-8563:⿰⺯⿸厂⿱田坴]風升。雪颯星碎。拂勿⺡[:#AS-FBED:●]侹濙。眇溟蓯⺡[:#AS-FBED:●]萃。聖慮岑寂。元黃增霈。蒼生禺卬。毛髮清籟。雷公河伯。咸馬[:#AS-FBED:●]否騃以修聳。霜女江妃。乍紛綸而晻曖。執紱秉翟。朱干玉戚。鼓瑟吹笙。金支翠旌。神光倏斂。祀事虛明。於是涾⺡[:#AS-FBED:●]陁乎渙汙。紆餘乎經營。浸朱崖而灑朔漠。洶暘谷而濡若英。耆艾涕而童子儛。叢棘坼而狴牢傾。是率土之濱。覃酺醵以涵泳。非奉郊之縣。獨宴慰以縱橫。元澤淡泞乎無極。殷薦綢繆乎至精。稽古之時。屢應符而合契。聖人有作。不逆寡而雄成。爾乃孤卿侯伯。㣥儒三老。儼而絕皮軒。趨帳殿。稽首曰。臣聞燧人氏已往。法度難知。文質未變。太昊氏繼天而¶ 
<pb:NFKB_QTW_p0359-09a>
王。根啟閉於厥初。以木傳子。攄終始而可見。洎虞夏殷周。茲煥炳而葱蒨。秦失之於狼貪蠶食。漢綴之以虵斷龍戰。中莽茫茫夫何以從。聖蓄縮曾不下眷。伏惟道祖視生靈之磔裂。醜害馬之蹄齧。呵五精之息肩。考正氣之無轍。協夫貽孫以降。使之造命更挈。累聖昭洗。中祚觸蹶。氣慘黷乎脂夜之妖。勢迴薄乎龍蛇之孼。伏惟陛下勃然憤激之際。天闕不敢旅拒。鬼神為之嗚咽。高衢騰塵。長劍吼血。尊卑配。宇縣刷。插紫極之將頹。拾清芬於已缺。鑪之以仁義。鍛之以賢哲。聯祖宗之耿光。卷夷狄之彯撇。蓋九五之後。人人自以遭唐虞。四十年來。家家自以為稷卨。王綱近古而不軌。天聽貞觀以高揭。蠢爾差僭。粲然優劣。宜其課密於空積忽微。刊定於興廢繼絕。而後覩數統從首。八音六律而惟新。日起算外。一字千金而不滅。上曰吁。昊天有成命。惟五聖以受。我其夙夜匪遑。宴用素樸以守。吁嗟乎麟鳳。胡為乎郊藪。豈上帝之降鑒及茲。元元之垂裕於後。夫聖以百年為鶉鷇。道以萬物為芻狗。今何以茫茫臨乎八極。眇眇託乎㣥后。端策拂龜於周漢之餘。緩視濶步於魏晉之首。斯上古成法。蓋其人已朽。不足道也。於是天子默¶ 
<pb:NFKB_QTW_p0359-10a>
然而徐思。終將固之又固之。意不在抑殊方之貢。亦不必廣無用之祠。金馬碧雞。非理人之術。珊瑚翡翠。此一物何疑。奉郊廟以為寶。增怵惕以孜孜。況大庭氏之時。六龍飛御之歸。¶ 

** 封西嶽賦(并序)¶ 

:PROPERTIES:
:TITID: QTWTIT07606
:PERSID: QTWAUT0701
:END:

上既封泰山之後。三十年閒。車轍馬跡。至於太原。還於長安。時或謁太廟。祭南郊。每歲孟冬。巡幸溫泉而已。聖主以為王者之禮。告厥成功。止於岱宗可矣。故不肯到崆峒。訪具茨。驅八駿於崑崙。親射蛟於江水。始為天子之能事壯觀焉爾。況行在供給蕭然。煩費或至。作歌有慙於從官。誅求坐殺於長吏。甚非主上執元祖醇醲之道。端拱御蒼生之意。大哉聖哲。垂萬代則。蓋上古之君。皆用此也。然臣甫愚。竊以古者疆場有常處。贊見有常儀。則備乎玉帛。而財不匱乏矣。動乎車輿。而人不愁痛矣。雖東岱五嶽之長。足以勒崇垂鴻。與山石無極。伊太華最為難上。至於封禪之事。獨軒轅氏得之。夫七十二君。罕能兼之矣。其餘或蹶踣風雨。碑版祠廟。終么麼不足追數。今聖主功格軒轅氏。業纂七十君。風雨所及。日月所照。莫不砥礪。華近甸也。其可¶ 
<pb:NFKB_QTW_p0359-11a>
恧乎。比歲鴻生巨儒之徒。誦古史引時義云。國家土德。與黃帝合。主上本命。與金天合。而守闕者亦百數。天子寢不報。蓋謙如也。頃或詔厥郡國。掃除曾顛。雖翠葢可薄乎蒼穹。而銀字未藏於金氣。臣甫誠薄劣。不勝區區吟咏之極。故作封西嶽賦以勸。賦之義。豫述上將展禮焚柴者。實覬聖意因有感焉。為其詞曰。¶ 

維時孟冬。百工乃休。上將陟西嶽。覽八荒。御白帝之都。見金天之王。既刊石乎岱宗。又合符乎軒皇。茲事體大。越不可載已。先是禮官草具其儀。各有典司。俯叶吉日。欽若神祇。而千乘萬騎。已蠖畧佁儗。屈矯陸離。唯君所之。然後拭翠鳳之駕。開日月之旗。撞鴻鐘。發雷輜。辨格澤之修竿。決河漢之淋漓。彍天狼之威弧。墜魍魎之霏霏。赤松前驅。彭祖後馳。方明夾轂。昌㝢侍衣。山靈秉鉞而踉蹡。海若護蹕而參差。風馭冉以縱山[:#AS-FBED:●]雙。雲螭縒而遲蚭。地軸軋軋。殷以下折。原隰草木。儼而東飛。岐梁閃倏。涇渭反覆。而天府載萬侯之玉。尚方具左纛黃屋。已焜煌於山足矣。乘輿尚鳴鑾和。儲精澹慮。華葢之大角低回。北斗之七星皆去。屆蒼山而信宿。屯絕壁之清曙。既臻夫陰宮。犀象硉兀。戈鋋窸窣。¶ 

<pb:NFKB_QTW_p0359-12a>

飄飄蕭蕭。洶洶如也。於是太一抱式。元冥司直。天子迺宿袚齋。就登陟。駢素虬。超崱屴。天語祕而不可知。代欲聞而不可得。柴燎上達。神光充塞。泥金乎菡萏之南。刻石乎青冥之北。上意由是茫然。延降天老。與之相識。問太微之所居。稽上帝之遺則。颯弭節以徘徊。撫八紘而黑[:#AS-FBED:●]咸黑。忽風翻而景倒。澹殊狀而異色。冏若褰袪開帷。下辨宸極者。久之。雲氣蓊以迴複。山嘑嶪而未息。祀事孔明。有嚴有翼。神保是格。時萬時億。爾乃駐飛龍之秋秋。詔王屬以中休。覲㣥后於高掌之下。張大樂於洪河之洲。芬樹羽林。莽不可收。千人舞。萬人謳。麒麟踆踆而在郊。鳳凰蔚跋而來遊。雷公伐鼓而揮汗。地祇被震而悲愁。樂師拊石而具。發激越乎遐陬。㣥山為之相峽。萬穴為之倒流。又不可得載已。久而景移樂闋。上悠然垂思曰。嗟乎。余昔歲封泰山。禪梁父。以為王者成功。己纂終古。嘗覽前史。至於周穆漢武。豫遊寥濶。亦所不取。惟此西嶽。作鎮三輔。非無意乎。頃者猶恐百姓不足。人所疾苦。未暇瘞斯玉帛。考乃鐘鼓。是以視嶽於諸侯。錫神以茅土。豈惟壯設險於甸服。報西成之農扈。亦所以感一念之精靈。答應時之風雨者矣。今茲冢宰庶尹。¶ 

<pb:NFKB_QTW_p0359-13a>

醇儒碩生僉曰。黃帝顓頊。乘龍遊乎四海。發軔匝乎六合。竹帛有云。得非古之聖君。而泰華最為難上。故封禪之事。鬱沒罕聞。以余在位。發祥隤祉者。焉可勝紀。而不得已。遂建翠華之旗。用塞雲臺之議。矧乎殊方奔走。萬國皆至。元元從助。清廟歔欷也。臣甫舞手蹈足曰。大哉爍乎。真天子之表。奉天為子者已。不然。何數千萬載獨繼軒轅氏之美。彼七十二君又疇能臻此。蓋知明主聖罔不克正。功罔不克成。放百靈。歸華清。¶ 

** 越人獻馴象賦(以辭林邑望國門為韻)¶ 

:PROPERTIES:
:TITID: QTWTIT07607
:PERSID: QTWAUT0701
:END:

倬彼馴象。毛㣥所推。特稟靈於荒徼。思入貢於昌期。豈不以獻我令辰。自林邑而來者。稽之舊史。在成康而紀之。一則識王者之無外。一則見遐方之不遺。苟形[:#AS-9061:⿰王褱]之足偉。孰路遠之云辭。於是出豐草。去長林。殊狒狒之被格。異猩猩之就擒。厲其容也。故獸伏我力。和其性也。故人知我心。作蠻方之貢。為上國之琛。萬國標奇。名已馳於魏闕。千年表慶。價實越於南金。況乘之便習。或訛或立。動高足以巍峩。引修鼻而噓吸。塵隨蹤而忽起。水將飲而迴入。牙櫛比而槮槮。眼星翻而熠熠。中黃雖勇。力不能加。蒼舒信奇。知之¶ 
<pb:NFKB_QTW_p0359-14a>
莫及。服我后之皁棧。光有唐之域邑。驅之則百獸風馳。翫之則萬夫雲集。故其威容足尚。筋力殊壯。輪囷而重若旄邱。贔屭而高如巨防。執燧奔戰。牽鉤委貺。遇之者或驚駭而反行。覘之者或披靡而遙望。何斯象之剛克。兼美義之不忒。懼有齒而焚軀。故全身而利國。縱使牛能任重。馬有報德。徒久困於輪轅。又每傷於銜勒。豈如我邈自遠藩。來朝至尊。辭桂林之小郡。入閶闔之通門。負名聞之藉藉。守馴擾以存誠。幸投之於芻藳。豈敢昧於君恩。¶ 

** 雕賦¶ 
:PROPERTIES:
:TITID: QTWTIT07608
:PERSID: QTWAUT0701
:END:

當九秋之淒清。見一鶚之直上。以雄才為已任。橫殺氣而獨往。梢梢勁翮。肅肅逸響。杳不可追。俊無留賞。彼何鄉之性命。碎今日之指掌。伊鷙鳥之累百。敢同年而爭長。此雕之大畧也。若乃虞人之所得也。必以氣稟元冥。陰乘甲子。河海蕩潏。風雲亂起。雪沍山陰。冰[:#AS-8563:⿰⺯⿸厂⿱田坴]樹死。迷向背於八極。絕飛走於萬里。朝無所充腸。夕違其所止。頗愁呼而蹭蹬。信求食而依倚。用此時而椓杙。待弋者而綱紀。表狎羽而潛窺。順雄姿之所擬。欻捷來於森木。固先繫於利觜。解騰攫而竦神。開網羅而有喜。獻禽之課。數備而已。及乎閩隸¶ 
<pb:NFKB_QTW_p0359-15a>
受之也。則擇其清質。列在周垣。揮拘攣之掣曳。挫豪梗之飛翻。識畋遊之所使。登馬上而孤騫。然後綴以珠飾。呈於至尊。摶風槍櫐。用壯旌門。乘輿或幸別館。獵平原。寒蕪空濶。霜仗喧繁。觀其夾翠華而上下。卷毛血之崩奔。隨意氣而電落。引塵沙而晝昬。豁堵牆之榮觀。棄功効而不論。斯亦足重也。至如千年孼狐。三窟狡兔。恃古冢之荊棘。飽荒城之霜露。迴惑我往來。趦趄我場圃。雖有青骹載角。白鼻如瓠。蹙奔蹄而俯臨。飛迅翼而遐寓。而料全於果。見迫寧遽。屢攬之而㯋脫。便有若於神助。是以嘵哮其音。颯爽其慮。續下鞲而繚繞。尚投跡而容與。奮威逐北。施巧無據。方蹉[:#AS-8BCA:●]而就擒。亦造次而難去。一奇卒獲。百勝昭著。夙昔多端。蕭條何處。斯又足稱也。爾其鶬鵠[:#AS-8B56:⿰⻖鳥]鶂之倫。莫益於物。空生此身。聯拳拾穗。長大如人。肉多奚有。味乃不珍。輕鷹隼而自若。託鴻鵠而為鄰。彼壯夫之慷慨。假強敵而逡巡。拉先鳴之異者。及將起而遄臻。忽隔天路。終辭水濱。寧掩㣥而盡取。且快意而驚新。此又一時之俊也。夫其降精於金。立骨如鐵。目通於腦。筋入於節。架軒楹之上。純漆光芒。掣梁棟之閒。寒風凜冽。雖趾蹻千變。林嶺萬穴。擊叢薄之¶ 
<pb:NFKB_QTW_p0359-16a>
不開。突杈枒而皆折。此又有觸邪之義也。久而服勤。是可呀畏。必使烏攫之黨。罷鈔盜而潛飛。梟怪之㣥。想英靈而遽墜。豈比乎虛陳其力。叨竊其位。等摩天而自安。與搶榆而無事者矣。故不見其用也。則晨飛絕壑。暮起長汀。來雖自負。去若無形。置巢嶻嵲。養子青冥。倏爾年歲。茫然闕庭。莫試鉤爪。空迴斗星。眾雛儻割鮮於金殿。此鳥已將老於巖扃。¶ 

** 天狗賦(并序)¶ 

:PROPERTIES:
:TITID: QTWTIT07609
:PERSID: QTWAUT0701
:END:

天寶中。上冬幸華清宮。甫因至獸坊。怪天狗院列在諸獸院之上。胡人云。此其獸猛捷。無與比者。甫壯而賦之。尚恨其與凡獸相近。其詞曰。¶ 

瞻華清之莘萃漠漠。而山殿戌削。縹焉天風。崛乎迴薄。上揚雲旓兮下列猛獸。夫何天狗嶙峋兮氣獨神秀。色似狻猊。小如猿狖。忽不樂雖萬夫不敢前兮。非胡人焉能知其去就。向若鐵柱欹而金鎖斷兮。事未可救。瞥流沙而歸月窟兮。斯豈踰晝。日食君之鮮肥兮。性剛而清瘦。敏於一擲。威解兩鬬。終無自私。必不虛透。常觀乎副君暇豫。奉命於畋。則蚩尤之倫。已腳渭㦸涇。提挈邱陵。與南山周旋。而¶ 
<pb:NFKB_QTW_p0359-17a>
慢圍者戮。實禽有所穿。伊鷹隼之不制兮。呵犬豹以相[:#AS-8563:⿰⺯⿸厂⿱田坴]。蹙乾坤之翕習兮。望麋鹿而飄然。由是天狗捷來。發自於左。頓六軍之蒼黃兮。劈萬馬以超過。材官未及唱。野虞未及和。冏[:#AS-98E5:⿰骨孝]矢與流星兮。圍要害而俱破。洎千蹄之並集兮。始拗怒以相賀。真雄姿之自異兮。已歷塊而高臥。不愛力以許人兮。能絕等以為大。既而㣥有噉咋。勢爭割據。垂小亡而大傷兮。翻投跡以來預。劃雷殷而有聲兮。紛膽破而何遽。似爪牙之便禿兮。無魂魄以自助。各弭耳低徊。閉目而去。每歲天子騎白日。御東山。百獸踿蹌以皆從兮。四猛仡銛銳乎其閒。夫靈物固不合多兮。胡役役隨此輩而往還。惟昔西域之遠致兮。聖人為之豁迎風。虛露寒。體蒼螭。軋金盤。初一顧而雄材稱是兮。召㣥公與之俱觀。宜其立閶闔而吼紫微兮。却妖孼而不得上干。時駐君之玉輦兮。近奉君之渥歡。使奧處而誰何兮。備周垣而辛酸。彼用事之意然兮。匪至尊之賞闌。仰千門之崚嶒兮。覺行路之艱難。懼精爽之衰落兮。驚歲月之忽殫。顧同儕之甚少兮。混非類以摧殘。偶快意於校獵兮。尤見疑於蹻捷。此乃獨步受之於天兮。孰知㣥材之所不接。且置身之暴露兮。遭縱¶ 
<pb:NFKB_QTW_p0359-18a>
觀之稠謺。俗眼空多。生涯未愜。吾君倘憶耳尖之有長毛兮。寧久被斯人終日馴狎已。¶ 

** 乾元元年華州試進士策問五首¶ 
:PROPERTIES:
:TITID: QTWTIT07610
:PERSID: QTWAUT0701
:END:

問。古之山林藪澤之地。各以肥磽多少為差。故供甲兵士徒之役。府庫賜與之用。給郊廟宗社之祀。奉養祿食之出。辨乎名物。存乎有司。是謂公賦知歸。地著不撓者已。今聖朝紹宣王中興之洪業於上。庶尹備山甫補衮之能事於下。而東寇猶小梗。率土未甚闢。總彼賦稅之獲。盡贍軍旅之用。是官御之舊典闕矣。人神之攸序乖矣。欲使軍旅足食。則賦稅未能充備矣。欲將誅求不時。則黎元轉罹於疾苦矣。子等以待問之實。知新之明。觀志氣之所存。於應對乎何有。佇渴救敝之通術。願聞強學之所措。意蓋在此矣。得遊說乎。¶ 

問。國有軺車。廬有飲食。古之按風俗。遣使臣。在王官之一守。得馳傳而分命。蓋地有要害。郊有遠近。供給之比。省費相懸。今茲華惟襟帶。關逼輦轂。行人受辭於朝夕。使者相望於道路。屬年歲無蓄積之虞。職司有愁痛之歎。況軍書未絕。王命急宣。插羽先翥於騰鷹。敝帷不供於埋馬。豈芻¶ 
<pb:NFKB_QTW_p0359-19a>
粟之勤獨爾。實驂騑之價闕如。人主之軫念。屢及於茲。邦伯之分憂。何嘗敢怠。乞恩難再。近日已降水衡之錢。積骨頗多。無暇更入燕王之市。欲使輶軒有喜。主客合宜。閭閻罷杼軸之嗟。官吏得從容之計。側佇嘉論。當聞濟時。¶ 

問。通道陂澤。隨山濬川。經啟之理。疏奠之術。抑有可觀。其來尚矣。初聖人盡力溝洫。有國作為隄防。洎後代控引淮海。漕通涇渭。因舟楫之利。達倉庾之儲。又賴此而殷。亦行之自久。近者有司相土。決彼支渠。既潰渭而亂河。竟功多而事寢。人實勞止。岸乃善崩。遂使委輸之勤。中道而棄。今軍用蓋寡。國儲未贍。雖遠方之粟大來。而助挽之車不給。是以國朝仗彼天使。徵茲水工。議下淇園之竹。更鑿商顏之井。又恐煩費居多。績用莫立。空荷成雲之鍤。復擁填淤之泥。若然。則舟車之用。大小相妨矣。軍國之食。轉致或闕矣。矧夫人烟尚稀。牛力不足者已。子等飽隨時之要。挺賓王之資。副乎求賢。敷厥讜議。¶ 

問。足食足兵。先哲雅誥。蓋有兵無食。是謂棄之。致能掉鞅靡旌。斯可用矣。況寇猶作梗。兵不可去。日聞將軍之令。親覩司馬之法。闕中之卒未息。灞上之營何遠。近者鄭南訓¶ 
<pb:NFKB_QTW_p0359-20a>
練。城下屯集。瞻彼三千之徒。有異什一而稅。竊見明發教以戰鬬。亭午放其庸保。課乃菽麥。以為尋常。夫悅以使人。是能用古。伊歲則云暮。實慮休止。未卜及瓜之還。交比翳桑之餓。㣥有司自救不暇。二三子謂之何哉。¶ 

問。昔唐堯之為君也。則天之大。敬授人時。十六升自唐侯者已。昔帝舜之為臣也。舉禹之功。克平水土。三十登為天子者已。本之以文思聰明。加之以勞身焦思。既睦九族。協和萬邦。黜去四兇。舉十六相。故五帝之後。傳載唐虞之美。無德而稱焉。易曰君子終日乾乾。詩曰文王小心翼翼。竊觀古人之聖哲。未有不以君唱於上。臣和於下。致乎人和年豐。成乎無為而理者也。主上躬純孝之聖。樹非常之功。內則拳拳然事親如有闕。外則悸悸然求賢如不及。伊百姓不知帝力。庶官但恭已而已。寇孼未平。咎徵之至數也。倉廩未實。物理之固然也。今大軍虎步。列國鶴立。山東之諸將雲合。淇上之捷書日至。二三子議論宏正。詞氣高雅。則遺祲盪滌之後。聖朝砥礪之辰。雖遭明主。必致之於堯舜。降及元輔。必要之於稷卨。驅蒼生於仁壽之域。反淳樸於羲皇之上。自古哲王立極。大臣為體。眇然坦途。利往何¶ 
<pb:NFKB_QTW_p0359-21a>
順。子有說否。庶復見子之志。豈徒瑣瑣射策。趨競一第哉。頃之問孝秀。取備尋常之對。多忽經濟之體。考諸詞學。自有文章在。策以徵事。曷成凡例焉。今愚之粗徵。貴切時務而已。夫時患錢輕。以至於量資幣權子母。代復改鑄。或行乎前榆莢後契刀。當此之際。百姓蒙利厚薄。何人所制輕重。又穀者。所以阜俗康時聚人守位者也。下至十室之邑。必有千鍾之藏。苟凶穰以之。貴賤失度。雖封丞相而猶困。侯大農而謂何。是以繼絕表微。無或區分踰越。蒙實不敏。仁遠何哉。¶ 

** 進三大禮賦表¶ 
:PROPERTIES:
:TITID: QTWTIT07611
:PERSID: QTWAUT0701
:END:

臣甫言。臣生長陛下淳樸之俗。行四十載矣。與麋鹿同㣥而處。浪跡於陛下豐草長林。實自弱冠之年矣。豈九州牧伯不歲貢豪俊於外。豈陛下明詔不仄席思賢於中哉。臣之愚頑。靜無所取。以此知分。沈埋盛時。不敢依違。不敢激訏。默以漁樵之樂。自遣而已。頃者賣藥都市。寄食朋友。竊慕堯翁擊壤之謳。適遇國家郊廟之禮。不覺手足蹈舞。形於篇章。潄吮甘液。游泳和氣。聲韻寖廣。卷軸斯存。抑亦古詩之流。希乎述者之意。然詞理野質。終不足以拂天聽之¶ 
<pb:NFKB_QTW_p0359-22a>
崇高。配史籍以永久。恐倏先狗馬。遺恨九原。謹稽首投延恩匭。獻納上表。進明主朝獻太清宮朝享太廟有事於南郊等三賦以聞。臣甫誠惶誠恐頓首頓首。謹言。¶ 

** 進封西嶽賦表¶ 
:PROPERTIES:
:TITID: QTWTIT07612
:PERSID: QTWAUT0701
:END:

臣甫言。臣本杜陵諸生。年過四十。經術淺陋。進無補於明時。退常困於衣食。蓋長安一匹夫耳。頃歲國家有事於郊廟。幸得奏賦。待制於集賢。委學官試文章。再降恩澤。仍猥以臣名實相副。送隸有司。參列選序。然臣之本分。甘棄置永休。望不及此。豈意頭白之後。竟以短篇隻字。遂曾聞徹宸極。一動人主。是臣無負於少小多病貧窮好學者已。在臣光榮。雖死萬足。至於仕進。非敢望也。日夜憂迫。復未知何以上答聖慈。明臣子之効。況臣常有肺氣之疾。恐忽復先草露塗糞土。而所懷冥寞。孤負皇恩。敢攄竭憤懣。領畧丕則。作封西嶽賦一首以勸。所覬明主覽而留意焉。先是御製西嶽碑文之卒章曰。待余安人治國。然後徐思其事。此蓋陛下之至謙也。今茲人安是已。今茲國富是已。況符瑞翕集。福應交至。何翠華之脈脈乎。維嶽固陛下本命。以永嗣業。維嶽授陛下元弻。克生司空。斯又不可以寢已。伏¶ 
<pb:NFKB_QTW_p0359-23a>
惟天子霈然留意焉。春將披圖視典。冬乃展采錯事。日尚浩濶。人匪勞止。庶可試哉。微臣不任區區懇到之極。謹詣延恩匭獻納奉表進賦以聞。臣甫誠惶誠恐頓首頓首。謹言。¶ 

** 進雕賦表¶ 
:PROPERTIES:
:TITID: QTWTIT07613
:PERSID: QTWAUT0701
:END:

臣甫言。臣之近代陵夷。公侯之貴磨滅。鼎銘之勳。不復照耀於明時。自先君恕預以降。奉儒守官。未墜素業矣。亡祖故尚書膳部員外郎先臣審言。修文於中宗之朝。高視於藏書之府。故天下學士。到於今而師之。臣幸賴先臣緒業。自七歲所綴詩筆。向四十載矣。約千有餘篇。今賈馬之徒。得排金門上玉堂者甚眾矣。惟臣衣不蓋體。常寄食於人。奔走不暇。只恐轉死溝壑。安敢望仕進乎。伏惟明主哀憐之。倘使執先祖之故事。拔泥塗之久辱。則臣之述作。雖不足以鼓吹六經。先鳴數子。至於沈鬱頓挫。隨時敏捷。而揚雄枚皋之流。庶可跂及也。有臣如此。陛下其舍諸。伏惟明主哀憐之。無令役役便至於衰老也。臣甫誠惶誠恐頓首頓首死罪死罪。臣以為雕者。鷙鳥之殊特。搏擊而不可當。豈但壯觀於旌門。發狂於原隰。引以為類。是大臣正色立¶ 
<pb:NFKB_QTW_p0359-24a>
朝之義也。臣竊重其有英雄之姿。故作此賦。實望以此達於聖聰耳。不揆蕪淺。謹投延恩匭進表獻賦以聞。謹言。¶ 

** 為夔府柏都督謝上表¶ 
:PROPERTIES:
:TITID: QTWTIT07614
:PERSID: QTWAUT0701
:END:

臣某言。伏奉今月某日制。授臣某官。臣某祗拜休命。內顧殞越。策駑馬之力。冒累踐之寵。自數勳力。萬無一稱。再三怵惕。流汗至踵。謹以某月日到任上訖。臣某誠戰誠懼頓首頓首死罪死罪。伏惟陛下以君父任使之久。掩臣子不逮之過。就其小效。復分深憂。察臣劒南區區恐失臣節如彼。加臣頻煩階級鎮守要衝如此。勉勵疲鈍。伏揚陛下之聖德。愛惜陛下之百姓。先之以易。閒之以樂業。均之以賦斂。終之以敦勸。然後畢禁將士之暴。宏洽主客之宜。示以刑典難犯之科。寬以困窮計無所出。哀今之人。庶古之道。內救惸獨。外攘師寇。上報君父。曲盡庸拙之分。下循臣子。勤補失墜之目。灰粉骸骨。以備守官。伏惟恩慈。胡忍容易。愚臣之願也。明主之望也。限以所領。未遑謁對。無任兢灼之極。謹遣某官奉表馳謝以聞。臣誠喜誠懼死罪死罪。¶ 

** 為閬州王使君進論巴蜀安危表¶ 
:PROPERTIES:
:TITID: QTWTIT07615
:PERSID: QTWAUT0701
:END:

臣某言。伏自陛下平山東。收燕薊。洎海隅萬里。百姓感動。¶ 

<pb:NFKB_QTW_p0359-25a>

喜王業再康。瘡痏蘇息。陛下明聖。社稷之靈。以至於此。然河南河北。貢賦未入。江淮轉輸。異於曩時。惟獨劒南自用兵以來。稅斂則殷。部領不絕。瓊林諸庫。仰給最多。是蜀之土地膏腴。物產繁富。足以供王命也。近者賊臣惡子。頻有亂常。巴蜀之人。橫被煩費。猶相勸勉。充備百役。不敢怨嗟。吐蕃今下松維等州。成都已不安矣。楊琳師再脅普合。禺禺兩川。不得相救。百姓騷動。未知所裁。況臣本州。山南所管。初置節度。庶事草創。豈暇力及東西兩川矣。伏願陛下聽政之餘。料巴蜀之理亂。審救援之得失。定兩川之異同。問分管之可否。度長計大。速以親賢出鎮。哀罷人以安反仄。犬戎侵軼。㣥盜窺伺。庶可遏矣。而三蜀天府也。徵取萬計。陛下忍坐見其狼狽哉。不即為之。臣竊恐蠻夷得恣屠割耳。實為陛下有所痛惜。必以親王委之節鉞。此古之維城磐石之計明矣。陛下何疑哉。在近擇親賢。加以醇厚明哲之老。為之師傅。則萬無覆敗之跡。又何疑焉。其次付重臣舊德。智畧經久。舉事允愜。不隕穫於蒼黃之際。臨危制變之明者。觀其樹勳庸於當時。扶泥塗於已墜。整頓理體。竭露臣節。必見方面小康也。今梁州既置節度。與成都足¶ 
<pb:NFKB_QTW_p0359-26a>
以久遠相應矣。東川更分管數州於內。幕府取給。破敝滋甚。若兵馬悉付西川。梁州益坦為聲援。是重斂之下。免至多門。西南之人。有活望矣。必以戰伐未息。勢資多軍。應須遣朝廷任使舊人。授之使節。留後之寄。綿歷歲時。非所以塞眾望也。臣於所守封界。連接梓州。正可為成都東鄙。其中別作法度。亦不足成要害哉。徒擾人矣。伏惟明主裁之。又天下徵收。赦文減省軍用外。諸色雜賦名目。伏願損之又損之。劒南諸州。亦困而復振矣。將相之任。內外交遷。西川分壼。以仗賢俊。愚臣特望以親王總戎者。意在根固流長。國家萬代之利也。敢輕易而言。次請慎擇重臣。亦願任使舊人。鎮撫不缺。借如犬戎俶擾。臣素知之。臣之兄承訓。自沒蕃以來。長望生還。偽親信於贊普。探其深意。意者報復摩彌青海之役決矣。同謀誓眾於前後沒落之徒。曲成翻動。陰合應接。積有歲時。每漢使回蕃使至。帛書隱語。累嘗懇論。臣皆進封上聞。屢達臣兄承訓憂國家緣邊之急。願亦勤矣。況臣本隨兄在蜀。向二十年。兄既辱身蠻夷。相見無日。臣比未忍離蜀者。望兄消息時通。所以戮力邊隅。累踐班秩。補拙之分淺。待罪之日深。蜀之安危。敢竭聞見。¶ 

<pb:NFKB_QTW_p0359-27a>

臣子之義。貴有所盡於君親。愚臣迂濶之說。萬一少裨聖慮。遠人之福也。愚臣之幸也。昨竊聞諸道路。云吐蕃已來。草竊岐隴。逼近咸陽。似是之閒。憂憤隕迫。益增尸祿寄重之懼。寤寐報効之懇。謹冒死具巴蜀成敗形勢。奉表以聞。¶ 

