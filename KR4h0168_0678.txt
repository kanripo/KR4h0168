#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0677-24a> ¶¶¶¶¶¶¶¶¶¶¶
#+PROPERTY: JUAN 0678
欽定全唐文卷六百七十八¶ 

<pb:KR4h0168_NKFB_0678-01a>
　白居易(二十三)¶ 

** 蘇州重元寺法華院石壁經碑文¶ 
:PROPERTIES:
:TITID: QTWTIT13635
:PERSID: QTWAUT1601
:END:

碑在石壁東次。石壁在廣德法華院西南隅。院在重元寺¶
西若干步。寺在蘇州城北若干里。以華言唐文譯刻釋氏¶
經典。自經品衆佛號以降字加金焉。夫開士悟入。諸佛知¶
見。以了義度無邊。以圓教垂無窮。莫尊於妙法蓮華經。凡¶
六萬九千五百五言。證無生忍。造不二門。住不可思議解¶
脫。莫極於維摩詰經。凡二萬七千九十二言。攝四生九類。¶
入無餘涅槃。實無得度者。莫先於金剛般若波羅蜜經。凡¶
<pb:KR4h0168_NKFB_0678-01b>
九千二百八十七言。禳罪集福。淨一切惡道。莫急於佛頂¶
尊勝陀羅尼經。凡三千二十言。應念順願。願生極樂土。莫¶
疾於阿彌陁經。凡一千八百言。用正見。觀真相。莫出於觀¶
音普賢菩薩法行經。凡六千九百九十言。詮自性。認本覺。¶
莫深於實相法蜜經。凡三千一百五言。空法塵。依佛智。莫¶
過於般若波羅蜜多心經。凡二百五十八言。是八種經。具¶
十二部。合一十一萬六千八百五十七言。三乘之要旨。萬¶
佛之秘藏盡矣。是石壁積四重。高三尋。長十有五丈。厚尺¶ 
<pb:KR4h0168_NKFB_0678-02a>
有咫。有石蓮敷覆其上下。有石神固護其前後。火水不能¶
燒漂。風日不能搖消。所謂施無上法。盡未來際者也。唐長¶
慶二年冬作。太和三年春成。律德沙門清晃矢厥謀。清海¶
繼厥志。門弟子南容成之。道則終之。寺僧契元捨藝而書¶
之。郡守居易施詞而讚之。讚曰。¶ 

佛涅槃後。世界空虛。惟是經典。與衆生俱。設復有人。書貝¶
葉上。藏檀龕中。非堅非久。如蠟印空。假使有人。刺血為墨。¶
剝膚為紙。即壞即滅。如筆畫水。噫。畫水不若文石。印蠟不¶
若字金。其功不朽。其義甚深。故吾謂石經功德。契如來付¶
<pb:KR4h0168_NKFB_0678-02b>
囑之心。¶ 

** 有唐善人墓碑銘(幷序)¶ 

:PROPERTIES:
:TITID: QTWTIT13636
:PERSID: QTWAUT1601
:END:

唐有善人曰李公。公名建。字杓直。隴西人。魏將軍申公發。¶
公十五代祖也。周柱國陽平公遠。六代祖也。綏州刺史明。¶
高祖也。太子中允進德。曾祖也。綿州昌明令珍玉。大父也。¶
雅州別駕贈禮部尚書震。考也。贈博陵郡太君崔氏。妣也。¶
陳許節度禮部尚書遜。兄也。渭源縣君房氏。妻也。容管招¶
討使濟。外舅也。長慶元年二月二十三日夜。無疾即世於¶
長安修行里第。是歲五月二十五日。歸祔於鳳翔某縣某¶ 
<pb:KR4h0168_NKFB_0678-03a>
鄉某原之先塋。春秋五十八。有二女五男。曰納朴恪慤碩。¶
公官歷校書郎左拾遺詹府司直殿中侍御史比部兵部¶
吏部員外郎兵部吏部郎中京兆少尹灃州刺史太常少¶
卿禮部刑部侍郎工部尚書。職歷容州招討判官翰林學¶
士鄜州防禦副使轉運判官知制誥吏部選事。階中大夫。¶
勳上柱國。爵隴西縣開國男。有史官起居郎渤海高錢作¶
行狀。翰林學士中書舍人河南元稹作墓誌。有尚書主客¶
郎中知制誥太原白居易作墓碑。大署其碑曰善人墓。善¶
人者何。公幼孤。孝養太君。太君老疾。常曰。㹻子勸吾食。吾¶
<pb:KR4h0168_NKFB_0678-03b>
輒飽。勸吾藥。吾意其疾瘳。㹻子。公小字也。及長。居荊州石¶
首縣。其居數百家。凡爭鬬。稍稍就公決。公隨而評之。寖及¶
鄉人。不詣府縣。皆相率曰。徃問李君。公養有餘力。讀書屬¶
文。業成。與兄遜起應進士。俱中第。為校書時。以文行聞。故¶
德宗皇帝擢居翰林。翰林時。以視草不詭隨。退官詹府。詹¶
府時。以貞恬自處。不出戶輒逾月。鄜帥路恕高之。拜請為¶
副。在鄜時。有非類者至。以病去。為御史時。上任有遏其行¶
事者。作謬官詩以諷。為吏部郎時。調文學科暨吏課高者¶
得無停年。又省成勞急成狀限。繇是吏史輩無緣為姦。迄¶ 
<pb:KR4h0168_NKFB_0678-04a>
今選部用其法。知制誥時。筆削間有以自是不屈者。因請¶
告改少尹。少尹時。與大議歲減府稅錢十三萬。在灃時。不¶
鞭人。不名吏。居歲餘。人人自化。在禮部時。由文取士。不聽¶
譽。不信毀。公為人質良大。體與用綽然有餘裕。為政廉平¶
易簡。不求赫赫名。與人交外淡中堅。接士多可而有別。稱¶
賢薦能未嘗倦。好議論而無口過。遠邪諛而不忤物。其居¶
家菲衣食。厚賓客。敬兄嫂。禮妻子。愛甥姪。初先太君好善。¶
喜佛書。不食肉。公不忍違其志。亦終身蔬食。自八九歲時。¶
始諷詩書日三百言。諷畢盡得其義。善理王氏易左氏春¶
<pb:KR4h0168_NKFB_0678-04b>
秋。前後著文凡一(一作三)百五十二首。皆理義撮要。詞無枝¶
葉。其卓然者。有詹事府司直比部員外郎廳記請雙日坐¶
疏與梁肅書上宰相論選事狀。秉筆者許之。薨之日。不識¶
者惜。識者嘆。交遊出涕。執友慟哭。夫如是。其善人乎。傳曰。¶
善人國之紀也。語曰。善人吾不得而見之矣。噫。善人之稱¶
難乎哉。獨加於公無愧焉。銘曰。¶ 

古者墓有表。表有云。顯其行。省其文。故季札死。仲尼表其¶
墓曰君子。今吾喪李君。署其碑曰善人。嗚呼李君。有知乎。¶
無知乎。君之名與此石俱。¶ 

<pb:KR4h0168_NKFB_0678-05a>

** 西京興善寺傳法堂碑銘(幷序)¶ 

:PROPERTIES:
:TITID: QTWTIT13637
:PERSID: QTWAUT1601
:END:

王城離域有佛寺號興善寺之坎地。有僧舍名傳法堂。先¶
是大徹禪師晏居於是寺說法。於是堂因名焉。有問師之¶
名迹。曰號惟。姓祝氏。衢州西安人。祖曰安。父曰皎。生十三¶
歲出家。二十四具戒。僧臘三十九報年六十三終興善寺。¶
葬灞陵西原。詔諡曰大徹禪師元和正真之塔云。有問師¶
之傳授。曰釋迦如來欲涅槃時。以正法密印付摩訶迦葉。¶
<pb:KR4h0168_NKFB_0678-05b>
傳至馬鳴。又十二葉傳至師子比邱及。二十四葉傳至佛¶
䭾先那。先那傳圓覺達摩。達摩傳大宏可。可傳鏡智璨。璨¶
傳大醫信。信傳圓(一作大)滿忍。忍傳大鑒能。是為六祖。能傳¶
南嶽讓。讓傳洪州道一。一諡曰大寂。寂即師之師。貫而次¶
之。其傳授可知矣。有問師之道屬。曰由四祖以降。雖嗣正¶
法有冡嫡。而支派者猶大宗小宗焉。以世族譬之。即師與¶
西堂藏甘泉賢勒潭海百巖暉俱父事大寂。若兄弟然。章¶
敬澄若從父兄弟。徑山欽若從祖兄弟。鶴林素華嚴寂若¶
伯叔然。當山忠東京會若伯叔祖。嵩山秀牛頭融若曾祖¶
伯叔。推而序之。其道屬可知矣。有問師之化緣。曰師為童¶
男時。見殺生者。盡然不忍食。退而發出家心。遂求落髮¶ 
<pb:KR4h0168_NKFB_0678-06a>
於僧曇。受尸(一作戶)羅於僧崇。(一作僧藏崇)學毗尼於僧如。證大¶
乘法於天台止觀。成最上乘道於大寂道一。貞元六年始¶
行於閩越間。歲餘而迴心改服者百數。七年馴猛虎於會¶
稽。作滕家道場。八日(一作年)與山神受八戒於鄱陽。作迴嚮¶
道場。十三年感非人於少林寺。二十一年作有為功德於¶
衞國寺。明年施無為功德於天宮寺。元和四年。憲宗章武¶
皇帝召見於安國寺。五年問法於麟德殿。其年復靈泉於¶
不空三藏池。十二年二月晦。大說法於是堂。說訖就化。其¶
化緣云爾。有問師之心要。曰師行禪演法垂三十年。度白¶
<pb:KR4h0168_NKFB_0678-06b>
黑眾殆百千萬億。應病授藥。安可以一說盡其心要乎。然¶
居易為贊善大夫時。嘗四詣師四問道。第一問云。既曰禪¶
師。何故說法。師曰。無上菩提者。被於身為律。說於口為法。¶
行於心為禪。應用有三。其實一也。如江湖河漢。在處立名。¶
名雖不一。水性無二。律即是法。法不離禪。云何於中。妄起¶
分別。第二問云。既無分別。何以修心。師曰。心本無損傷。云¶
何要修理。無論垢與淨。一切勿起念。第三問云。垢即不可¶
念。淨無念可乎。師曰。如人眼睛上。一物不可住。金屑雖珍¶
寶。在眼亦為病。第四問云。無修無念。亦何異於凡夫耶。師¶ 
<pb:KR4h0168_NKFB_0678-07a>
曰。凡夫無明。二乘執著。離此二病。是名貞修。貞(一作真)修者。¶
不得動。不得忘。動即近執著。忘即落無明。其心要云爾。師¶
之徒殆千餘。達者三十九人。其入室受道者。有義崇。有圓¶
鏡。以先師常辱與予言。知子嘗醍醐嗅薝蔔者有日矣。師¶
既歿後。子出守南賓郡。遠託譔述。迨今而成。嗚呼。斯文豈¶
直起師教慰門弟子心哉。抑且志吾受然燈記記靈山會¶
於將來世。故其文不避繁。銘曰。¶ 

佛以一印付迦葉。至師五十有九葉。故名師堂為傳法。¶ 

** 唐故湖州長城縣令贈戶部侍郎博陵崔府君神道碑銘(幷序)¶ 
¶
<pb:KR4h0168_NKFB_0678-07b>

:PROPERTIES:
:TITID: QTWTIT13638
:PERSID: QTWAUT1601
:END:

公諱孚。字某。古太嶽允也。今博陵人也。唐虞之際。因生為¶
姜姓。暨周封齊。分類曰崔氏。長源遠派。大族清門。珪組賢¶
俊。準繩濟美。斯崔氏所以綿千祀而甲百族也。隋散騎常¶
侍諱洽。公六代祖也。唐冀州武強令諱紹。曾祖也。監察御¶
史諱預。王父也。常州江陰令育。皇考也。公幼以門蔭子補¶
太廟齋郎。初調授汝州葉縣尉。再調改宋州單父尉。時天¶
寶末。盜起燕薊。毒流梁宋。屠城殺吏。如火燎原。單父之民。¶
將墜塗炭。公感激奮發。仗順興兵。挫敗賊徒。保全鄉縣。拳¶ 
<pb:KR4h0168_NKFB_0678-08a>
勇之徒。歸之如雲。方欲糺合貔虎。敺誅虵豕。京觀㣥盜。金¶
湯一方。本道節度使奇之。將議上聞。會有同事者爭功。陰¶
相傾奪。公超然脫屣。遂以族行。東游江淮。安時俟命。屬吳¶
王出閤領鎮。求才撫人。常聞公名。試以吏事。遂表請為宋¶
城尉。事舉。移假連水令。賞緋魚袋。縣政修。轉常州錄事參¶
軍。糺察課賦。浙東採訪使聞之。奏授越州餘姚令。吏畏人¶
悅。歲未滿。浙西採訪使知之。奏改湖州長城令。長城之理。¶
又加於前二邑焉。政成秩滿。解印罷去。優游自得。獨善其¶
身。興元元年。疾歿於宋。太和五年。遷葬於洛。享年若干。詔¶
<pb:KR4h0168_NKFB_0678-08b>
贈尚書戶部侍郎。夫人隴西李氏。追封岐國夫人。皆從子¶
貴也。公為人儀表魁梧。氣概倜儻。負不覊之才。慕非常之¶
功。始發軔於單父。志立而功不就。終稅駕於長城。道行而¶
位不達。善慶所積。實生司空。司空諱宏禮。公之幼子也。以¶
學發身。以文飾吏。以幹蠱克家。以忠壯許國。典十郡。領二¶
鎮。再東土。追命上公。雖天與之才。國與之位。亦由公義方¶
之訓。輔而成焉。大丈夫貯蓄材術。樹置功利。鎡錤富貴。焯¶
燿邦家。不當其身。而得於後。父析子荷。相去幾何。嗚呼崔¶
公。何不足之有。按國典。官五品以上。墓廟得立碑。又案¶ 
<pb:KR4h0168_NKFB_0678-09a>
喪葬令。凡諸贈官。得同正官之制。其孫彥防彥佐等。奉父¶
命述祖德。揭石於墓。勒銘於碑。銘曰。¶ 

天無全功。賢無全福。既享天爵。難兼世祿。矯矯崔公。道積¶
厥躬。大志長畧。卷於懷中。黃綬遏寇。思奮奇功。銅印字人。¶
躬行古風。才高位下。步濶塗窮。竟戢羽翮。不展心胷。天道¶
有知。善積慶鍾。昭哉報施。其在司空。¶ 

** 淮南節度使檢校尚書右僕射趙郡李公家廟碑銘(幷序)¶ 

:PROPERTIES:
:TITID: QTWTIT13639
:PERSID: QTWAUT1601
:END:

王建侯。侯建廟廟有器。器有銘。所以論譔先德。明著後代。¶
<pb:KR4h0168_NKFB_0678-09b>
或書於鼎。或文於碑。古今之通制也。維開成某年某月某¶
日。宣武軍節度使檢校尚書右僕射汴州刺史上柱國賜¶
紫金魚袋趙郡李公。齋沐祗慄。拜章上言。請立先廟。以奉¶
常祀。於是得請於天子。承式於有司。是歲某月某日。經始¶
於東都。明年某月某日。有事於新廟。外盡其物。內盡其志。¶
三獻百順。神格禮成。其友居易。以李氏宗祖世家名爵。與¶
僕射志行官業。書於麗牲之碑。謹按家畧。九代祖善權。後¶
魏譙郡守。八代祖延觀。徐梁二州刺史。七代祖續。某郡太¶
守。六代祖顯達。隋潁州刺史。五代祖遷。皇朝宜穀二州別¶ 
<pb:KR4h0168_NKFB_0678-10a>
駕。贈德州刺史。高祖孝卿。右散騎常侍。贈鄧州刺史。曾祖¶
府君諱敬元。總章儀鳳間歷吏部尚書同中書門下三品¶
中書令宏文館大學士監修國史。封趙國公。諡曰文憲。才¶
智職業。載在國史。今祭於第一室。以妣薊國夫人范陽盧¶
氏配焉。王父府君諱守一。屬世難家徙。不求聞達。避榮樂¶
道。與時浮沉。終成都府郫縣令。今祭於第二室。以妣滎陽¶
夫人鄭氏配焉。先考府君諱晤。歷金壇烏程晉陵三縣令。¶
府君為人篤於家行。飾以吏事。動有常度。居無惰容。所莅¶
之邑有善政。辭滿之日多遺愛。不登貴仕。其命矣夫。今祭¶
<pb:KR4h0168_NKFB_0678-10b>
於第三室。以先妣上谷夫人范陽盧氏配焉。府君累贈至¶
尚書右僕射。夫人累贈至上谷郡太夫人。前後凡三追命¶
六告身。渥澤疊洽。自葉流根。從子貴也。郫縣暨晉陵府君。¶
咸善積於躬。道屈於位。儲祉流慶。而僕射生焉。僕射名紳。¶
字公垂。六歲丁晉陵府君憂。孺慕號踊。如成人禮。九歲終¶
制。孝養上谷太夫人。年雖幼。承順無違。家雖貧。甘旨無闕。¶
侍親之疾。冠帶不解者三載。餘可知也。執親之喪。水漿不¶
入口者五日。餘可知也。先是祖妣考妣。晉陵府君前娶夫¶
人裴氏。無子早卒。洎叔父兄妹之殯。咸未歸祔。各處一方。¶ 

<pb:KR4h0168_NKFB_0678-11a>

公在斬衰中。親護九喪。匍匐萬里。及其(一作期)襄事。禮無闕¶
違。至誠感神。有靈烏瑞芝之應。事動鄉里。名聞公卿。言孝¶
友者。以為表率。憲宗嗣統三年。李錡盜據京口。公居無錫。¶
會擢第東歸。錡聞公名。署職引用。初詢以謀畫。結舌不對。¶
次強以章檄。絕筆不書。誘之以厚利不從。迫之以淫刑不¶
動。將戮辱者數四。就幽囚者七旬。誠貫神明。有死無二。言¶
名節者。以為準程。朝廷嘉之。拜右拾遺。歲餘。穆宗知公忠¶
孝文行。召入翰林。特授司封員外郎知制誥。遷中書舍人。¶
<pb:KR4h0168_NKFB_0678-11b>
承顏造膝。知無不言。獻替啟沃。如石投水。俄拜御史中丞¶
戶部侍郎。既而望屬台衡。朝當晏駕。時移世變。遂出掾高¶
要。佐潯陽。旋為滁壽二州刺史。大凡公之為政也。應用無¶
方。所居必化。臥理二郡。以去害為先。故有盜奔獸依之感。¶
廉察浙右。以分憂為功。故有卹鄰活殍之惠。尹正河洛。以¶
革弊為急。故有摘姦抉蠧之威。文宗知公全才。以汴難理。¶
乃授鈇[:#AS-96F7:⿰金戊]。俾鎮綏之。初宣武師人。驕強狠悍。狃亂徼利。積¶
習生常。公既下車。盡知情偽。刑賞信惠。合以為用。一年而¶
下懲勸。二年而下服畏。三年而下恥格。肅然丕變。薰然太¶
和。撫之五年。人俗歸厚。至於捍大患。禦大災。却飛蝗。遏暴¶ 
<pb:KR4h0168_NKFB_0678-12a>
水。致歲於豐稔。免人於墊溺。噫。微公之力。汴之民其為殣¶
乎。其為魚乎。殊績尤課。不可具舉。天下征鎮。淮海為大。非¶
公作帥。不足以長束諸侯。制加銀青光祿大夫揚州長史¶
淮南諸道節度觀察等使。餘如故。詔下之日。出次於外。軍¶
門不擊柝。里巷無犬吠。從容五日。按節而東。百姓三軍。挈¶
壺漿。捧簞醪。遮道攀餞者。動以萬輩。皆嗚咽流涕。如嬰兒¶
之別慈母焉。噫。若非襦袴之惠及其幼。雞豚之養及其老。¶
又推赤心置人腹中者。則安能化暴戾之俗。一至於此乎。¶
西人泣送。東人歌迎。梁楚千里。風變化移。膏雨景星。所至¶
<pb:KR4h0168_NKFB_0678-12b>
蒙福。於時開成會昌之際。上方致理。公未登庸。熙熙蒼生。¶
環望而已。盛矣哉。大丈夫生於世也。以忠貞奉乎君。以義¶
利惠乎人。以黻冕貴乎身。以宗廟顯乎親。以孝敬交乎神。¶
宜其荷百祿。輔一德。為有唐之宗臣者歟。君子謂李氏之¶
廟也休哉。公之祭也順哉。然曰有孫如此。有子如此。可謂¶
孝矣。故其碑銘曰。¶ 

祭祀從貴。爵土有秩。諸侯之廟。一宮三室。皇皇西室。皇祖¶
中書。孝孫追遠。昭穆有初。顯顯中室。王父郫令。順孫祇享。¶
盡慤盡敬。肅肅東室。先考晉陵。嗣子奉薦。孝思蒸蒸。嗣子¶ 
<pb:KR4h0168_NKFB_0678-13a>
其誰。僕射公垂。公垂翼翼。齋嚴諒直。為子為臣。有典有則。¶
載膺休命。載踐右職。以孝肥家。以忠肥國。乃授侯伯。纛[:#AS-96F7:⿰金戊]¶
旂㦸。乃饗祖禰。牲牢黍稷。家聲振耀。國典褒飾。六命徽章。¶
三世血食。光大遺訓。顯揚先德。子孫承之。垂裕無極。¶ 

** 故饒州刺史吳府君神道碑銘(幷序)¶ 

:PROPERTIES:
:TITID: QTWTIT13640
:PERSID: QTWAUT1601
:END:

汨市朝。溺妻子。非達也。困山林。擯血屬。亦非達也。若有人¶
與㣥動處一代間。彼為彼。我為我。不自潔。不自汚。不巢許。¶
不伊呂。水其心。雲其身。浮沈消息。無徃而不自得者。非達¶
<pb:KR4h0168_NKFB_0678-13b>
人乎。吾友吳君。從事於斯矣。君諱丹。字真存。太子通事舍¶
人覽之曾孫。睦州司馬庶之孫。太子宮門郎贈工部尚書¶
銓(一作詮)之長子。以進士第入官。歷正字協律郎大理評事¶
監察殿中侍御史太子舍人水部庫部員外郎都官駕部¶
郎中諫議大夫大理少卿饒州刺史。職歷義成軍節度推¶
官浙西道節度判官潼關防禦判官鎮州宣慰副使(一作¶
司)匭函使。階至中大夫。勳至上柱國。讀書數千卷。著文數¶
萬言。寶歷元年六月某日。薨於饒州官次。其年十一月某¶
日。葬於常州晉陵縣仁和鄉北原。從遺志也。君生四五歲¶
弄泥沙時。所作戲輒象道家法事。八九歲弄筆硯時。所出¶
言¶ 
<pb:KR4h0168_NKFB_0678-14a>
輒類詩家篇章。不自知其然。蓋宿習儒元之業明矣。弱冠¶
喜道書。奉真籙。每專氣入靜。不粒食者累歲。顥氣充而丹¶
田澤。飄然有出世心。既壯。在家為長。屬有三幼弟八稚姪。¶
嗷嗷慄慄。不忍見其饑寒。慨然有干祿意。乃曰。肥遁不可¶
以立訓。吾將業儒以馳名。名競不可以恬神。吾將體元以¶
育德。凍餒不可以安道。吾將強學以徇祿。祿位不可以多¶
取。吾將知足而守中。繇是去江湖。來京師。求名得名。求祿¶
得祿。身榮家給之外。無長物。無越思。素琴在左。黃庭在右。¶
澹乎自處。與太和始終。履仕途二十七年。享壽命八十二¶
<pb:KR4h0168_NKFB_0678-14b>
歲。無室家累。無子孫憂。屈伸寵辱。委順而已。未嘗一日戚¶
戚其心。至於歸全反真。故予所謂達人之徒歟信矣。仲弟¶
湖州長史某。以予辱與其兄遊。既為同門生。又為同舍郎。¶
周知初終。託為碑記。噫。先生之道。吾能引古以明之。銘曰。¶ 

漢中大夫東方曼倩。夏侯湛高之。作廟貌讚。唐中大夫真¶
存先生。白樂天知之。作神道銘。嗚呼二大夫。異代而同途。¶
其皆達者乎。¶ 

** 唐故通議大夫和州刺史吳郡張公神道碑銘(幷序)¶ 

<pb:KR4h0168_NKFB_0678-15a>

:PROPERTIES:
:TITID: QTWTIT13641
:PERSID: QTWAUT1601
:END:

張之為著姓尚矣。自漢太傅良侍中肱晉司空華丞相嘉¶
以降。勳賢軒冕。歷代不乏。肱避地渡江。始居於吳。故其子¶
孫稱吳郡人。嘉以孝悌聞於郡。故其所居號孝張里。嘉之¶
曾孫裕。在宋為司徒。即公五代祖也。司徒之孫儔。在隋為¶
吳郡都督。即公曾王父也。台州臨海令諱鵾。即公之大父¶
也。袁州司馬諱孝績。即公皇考也。或以人物著。或以閥閱¶
稱。迄今為江南右族。公諱擇。字無擇。未冠丁袁州府君憂。¶
<pb:KR4h0168_NKFB_0678-15b>
廬於墓。晝號而夜泣者三年矣。有靈芝醴泉出焉。既冠好¶
學。能屬文。從鄉試登明經第。應制舉中精通經史科。補宏¶
文館校書郎。調左金吾錄事。換杭州錄事參軍。在杭州前¶
後詰偽制補吏者三十八人。駁假年侍老者二十人。舉而¶
正之。人服其明。會劉幽求來為刺史。舉課上聞。詔授絳州¶
錄事參軍。絳之郡丞有主壻者。怙寵侮法。豪奪人利。公數¶
其罪。露章奏之。章下丞相府。丞相姚元之奇之。致書褒美。¶
尋改太原府功曹參軍。給事中張昶為江淮安撫使。表公¶
正直。奏署郡從事。吏部尚書陸象先為河東按察使。狀公¶
清白。奏授懷州獲嘉令。在獲嘉以不茹柔得人心。以不吐¶
剛得罪。繇是左遷鄂州司馬。移深州司馬。轉虢州長史。時¶ 
<pb:KR4h0168_NKFB_0678-16a>
上方思理。詔求二千石之良者。時宰以公塞詔。擢拜和州¶
刺史。公之在郡。奉詔條䘏人隱而已。不知其他。無何。水潦¶
害農。公請蠲穀籍之損者什七八。時李知柔為本道採訪¶
使。素不快公之明直。密疏誣奏。以附下為名。遂貶蘇州別¶
駕。老幼攀泣而遮道者數百人。信宿方得去。移曹州別駕。¶
歲餘謝病。歸老於家。天寶十三載正月二十一日。終於東¶
都利仁里私第。其年二月十二日。葬於河南府伊闕縣中¶
李原。享年八十三。噫。公生天地間八十有三年。可謂壽矣。¶
其間當明皇帝馭天下四十有五年。可謂時矣。有其才。得¶
<pb:KR4h0168_NKFB_0678-16b>
其壽。逢其時。然職不過陪臣。秩僅至郡守。凡所貯蓄。鬱而¶
不舒。嗚呼。其命也夫。公之文學。常為賀知章賈彥璿許之。¶
公之諒直。常為李邕張庭珪稱之。公之政事。又為劉姚張¶
陸推之。夫以八君子之力。援之而不足。以一知柔之力。排¶
之而有餘。厄窮不振。以至沒齒。嗚呼。其命也夫。古人云。道¶
不虛行。又云。其後必有達者。故公之子大理評事諴以節¶
行聞於時。公之孫戶部侍郎平叔以才位光於國。報施之¶
道。信昭昭矣。不在其身。則在子孫。相去幾何哉。長慶二年¶
某月某日。平叔奉祖德。揭而碑之。居易據家狀。序而銘之。¶ 

<pb:KR4h0168_NKFB_0678-17a>

其詞曰。¶ 

有木有木。碩大而長。破為桷杙。不作棟梁。有驥有驥。規行¶
矩步。辱在短轅。不駕大輅。嗚呼噫嘻。公亦如之。將時不我¶
遇。而我不遇時。勿謂已矣。天錫多祉。既賢其子。以濟其美。¶
又才其孫。以大其門。苟無先德。孰啟後昆。¶ 

** 唐贈尚書工部侍郎吳郡張公神道碑銘(幷序)¶ 

:PROPERTIES:
:TITID: QTWTIT13642
:PERSID: QTWAUT1601
:END:

有唐嶺南觀察推官試大理評事吳郡張公。大歷三年十¶
<pb:KR4h0168_NKFB_0678-17b>
一月八日。終於伊川別墅。五年八月七日。葬於伊闕縣中¶
李原。春秋五十五。元和十三年詔贈主客員外郎。明年贈¶
太常少卿。又明年贈尚書工部侍郎。夫人吳郡陸氏。貞元¶
二年(一作三年)某月某日。終於某所。春秋六十六。追封嘉興縣¶
太君。又封吳郡太夫人。嗣子通議大夫守尚書戶部侍郎¶
判度支上柱國賜紫金魚袋平叔。以長慶二年某月某日¶
立神道碑。太原白居易文其碑云。公諱誠。(一作諴)字老萊。吳¶
郡人。父諱無擇。和州刺史。祖諱孝績。袁州司馬。由高曾而¶
上。世德世祿。載在和州府君碑內。此不書。公年十八。以通¶
經中第。及調。判入高等。授蘇州長洲尉。秩滿。丁先府君憂。¶
既禫。又丁先太夫人憂。泣血六年。哀毀過禮。以方寸再亂。¶ 

<pb:KR4h0168_NKFB_0678-18a>

殆無宦情。既除喪。退居不調者累年。而親友以大義敦責。¶
不得已而復起。選授左武衞騎曹(一作將軍)參軍分司東都。屬¶
安祿山陷覆洛京。以偽職淫刑脅刦士庶。公與同官范陽¶
盧巽潛遁於陸渾山。食木實飲泉水者二年。訖不為逆命¶
所汙。及肅宗嗣位。詔河南尹薛伯連搜訪不仕賊庭隱藏¶
山谷者。伯連得六人以應詔。而公與巽在焉。繇是名節聞¶
於朝野。君子以為知道。優詔褒美。特授密縣主簿。未周歲。¶
遷宋州碭山縣令。時睢陽當大兵後。野無草。里無人。公撫¶
<pb:KR4h0168_NKFB_0678-18b>
之。一年襁負至。二年汙萊闢。三年衣食足。及解印去。縣民¶
相率泣而餞之。君子以為知政。嶺南節度觀察使李勉。偉¶
人也。既高公陸渾之節。又美公碭山之政。欲以名職禮命¶
起而大之。遂奏授試大理評事充觀察推官。及除書簡牒¶
到門。即公捐館舍之明日也。才如是。命如是。嗚呼哀哉。公¶
常自負其才不後於人。自疑其命不偶於世。及將去碭山¶
而反伊川也。頓駕搦管。沈嘆久之。因賦詠懷詩云。論成方¶
辨命。賦罷即歸田。竟如是言。終於衡茅之下。君子以為知¶
命。公有三子。曰平仲平叔平季。夫人陸氏。即國子司業集¶
賢殿學士善經之女。賢明有法度。初公既歿。諸子尚幼。夫¶ 
<pb:KR4h0168_NKFB_0678-19a>
人勤求衣食。親執詩書。諷而導之。咸為令子。又常以公遺¶
志。擇其子而付之。故平叔卒能振才業。致名位。追爵命。揭¶
碑表。繼父志。揚祖德。此誠孝子順孫之道也。亦由夫人慈¶
善教誘之德。浸漬而成就之。不其然乎。居易常辱與戶部¶
遊。而知其家事。故見託撰述。庶傳信焉。銘曰。¶ 

猗嗟碭山。以文行保家聲。以義節振時名。以惠政撫縣民。¶
而職不登諸侯卿。秩不及廷尉評。悲哉。猗嗟碭山。前有和¶
州。名德如彼。後有戶部。才位若此。才子之父。名父之子。賢¶
者兼之。可謂具美。休哉。¶ 
¶
<pb:KR4h0168_NKFB_0678-19b>

** 大唐泗洲開元寺臨壇律德徐泗濠三州僧正明遠大師塔碑銘(幷序)¶ 

:PROPERTIES:
:TITID: QTWTIT13643
:PERSID: QTWAUT1601
:END:

婆娑世界中。有釋迦如來。出為上首。如來滅後。像法中或¶
羅漢僧。或菩薩僧。在在處處。出為上首。佛道未喪。閒生其¶
人。故泗洲開元寺臨壇律德大師。實一方上首也。大師譙¶
郡酇人。世姓暴氏。僧號明遠。七歲依本郡霈禪師出家。十¶
九從泗洲靈穆律師受具戒。五夏通四分律俱舍論。乃升¶
講座。乃登戒壇。元和元年。衆請充當寺上座。明年官補為¶
本州僧正。統十二部。開元寺北地二百步。作講堂七間。僧¶ 
<pb:KR4h0168_NKFB_0678-20a>
院六所。又淮泗間地卑多雨潦。歲有水害。師與郡守蘇遇¶
等謀於沙湖西隙地創避水僧坊。建門廊廳堂厨廄二百¶
間。植松杉楠檉檜一萬本。由是僧與民無墊溺患。旋屬災¶
焚本寺。寺殲像滅。僧潰者數年。師與徐州節度使王侍中¶
有緣。遂合願叶力。再造寺宇。乃請師為三郡僧正。奏乞連¶
置戒壇。因其施利。廓其規度。侍中又以家財萬計助而成¶
之。自殿閣堂亭廊庖廩藏。洎僧徒臧獲傭保馬牛之舍。凡¶
二千若干百十間。其中像設之儀。器用之具。一無闕者。長¶
慶五年春作。太和元年秋成。輪奐莊嚴。星環棊布。如自地¶
<pb:KR4h0168_NKFB_0678-20b>
踊。若從天降。供施無虛日。鐘梵有常聲。四衆知歸。萬人改¶
觀。於是增上慢者起敬。種善根者發心。利喜饒益。巨能具¶
舉。若非大師於福智僧中而得第一。若非侍中於敬修人¶
中。亦為第一。則安能作大佛事而中興像教者乎。故如來¶
所謂我滅後。我法傳授於弟子。囑於大臣。斯言信矣。師以¶
太和八年十二月十九日齋時終於本寺本院。是月二十¶
九日。道俗衆萬輩。恭敬悲泣。備[:#AS-8BD4:●]槃威儀。遷全身歸於湖¶
西塼塔。遵本教而奉先志也。報年七十。僧臘五十有一。始¶
出家訖於遷化。志業行願。道力化緣。引而伸之。隨日廣大。¶ 

<pb:KR4h0168_NKFB_0678-21a>

前後臨戒壇者八。登律座者十有五。僧尼得度者三萬衆。¶
江淮行化者四十年。或疑是人。如來所使羅漢菩薩。吾焉¶
知之。初大師以功德為心。既成而化。侍中以譔錄見託。未¶
就而薨。今按弟子僧元亮素行狀。序而銘之。嗚呼。所以滿¶
大師之願。終侍中之志也。銘曰。¶ 

平地踊塔。多寶示現。險路化城。導師方便。繄我大師。亦有¶
大願。像法是宏。塔廟是建。佛人交接。兩得相見。法有毗尼。¶
象有僧尼。承教於佛。得度於師。宣傳戒藏。振起律儀。四十¶
<pb:KR4h0168_NKFB_0678-21b>
餘載。勤而行之。福德如空。不可思議。緣合而來。功成而去。¶
知性不動。色身無住。示有遷化。非實滅度。表塔勒銘。門人¶
戀慕。¶ 

** 唐東都奉國寺禪德大師照公塔銘(幷序)¶ 

:PROPERTIES:
:TITID: QTWTIT13644
:PERSID: QTWAUT1601
:END:

大師號神照。姓張氏。蜀州青城人也。始出家於智凝法師。¶
受具戒於惠萼律師。學心法於惟忠禪師。忠一名南印。即¶
第六祖之法曾孫也。大師祖達摩宗神會而父事印。其教¶
之大旨。以如然不動為體。以妙然不空為用。示真寂而不¶
說斷滅。破計著而不壞假名。師既得之。揭以行化。出蜀入¶
洛。與俗人有緣。用(一作月)開六壇。僅三十載。隨根說法。言下¶ 
<pb:KR4h0168_NKFB_0678-22a>
多悟。由是裂疑網。拔惑箭。漸離我人相者。日日有焉。起正¶
信。見本覺。頓發菩提心者。時時有焉。其餘退惡進善。隨分¶
而增上者。不可勝紀。夫如是。可不謂煩惱病中。師為醫王¶
乎。生死海中。師為船師乎。嗚呼。病未盡而醫去。海方涉而¶
船失。粵以開成三年冬十二月。示滅於奉國寺禪院。以是¶
月遷葬於龍門山。報年六十三。僧夏四十四。明年。傳教主¶
院上首弟子沙門清閒。糾門徒。合財施。與服勤弟子志行¶
等。營度喪事。卜兆於寶應寺荷澤祖師塔東若干步。窆而¶
塔焉。示不忘其本也。其諸升堂入室。得心要口訣者。有宗¶
<pb:KR4h0168_NKFB_0678-22b>
實在襄。復儼在洛。道益在鎮。知遠在徐。曰建在晉。道光在¶
潤。道威在潞。雲真在慈。(一作磁)雲表在汴。歸忍在越。會幽齊¶
經在蔡。智全景元紹明在秦。各於一方。分作佛事。咸鼓鐘¶
鳴吼。龍象蹴蹋。斯皆吾師之教力也。不其盛歟。眾以余忝¶
聞法門人。結菩提之緣甚熟。請於塔石。序而銘曰。¶ 

伊之西北。洛之南東。法祖法孫。歸全於中。舊塔會公。新塔¶
照公。亦如世禮。祔於本宗。¶ 

** 唐撫州景雲寺故律大德上宏和尚石塔碑銘(幷序)¶ 

<pb:KR4h0168_NKFB_0678-23a>

:PROPERTIES:
:TITID: QTWTIT13645
:PERSID: QTWAUT1601
:END:

元和十一年春。廬山東林寺僧道深懷縱如建沖契宗一¶
至柔[:#AS-9855:●]諸智則智明雲皋太易等凡二十輩。與白黑衆千¶
餘人。俱實持故景雲大德宏公行狀一通。贄錢十萬。來詣¶
潯陽府。請司馬白居易作先師碑。會有故不果。十二年夏。¶
作石墳成。復來請。會有病不果。十三年冬。作石塔成。又來¶
請。始從之。既而僧反山。衆反聚落。錢反施者。(一作寺府)翌日而¶
文就。明年而碑立。其詞云爾。¶ 
¶
<pb:KR4h0168_NKFB_0678-23b>

我聞竺乾古先生出世法法要有三。曰戒定慧。戒生定。定¶
生慧。慧生八萬四千法門。是三者迭為用。若次第言。則定¶
為慧因。戒為定根。定根植則苗茂。慧因樹則果滿。無因求¶
滿。猶夢果也。無根求茂。猶揠苗也。雖佛以一切種智攝三¶
界。必先用戒。菩薩以六波羅蜜化四生。不能捨律。律之用¶
可思量。不可思量。如來十弟子中。稱優波離善持律。波離¶
滅。有南山大師得之。南山滅。有景雲大師得之。師諱上宏。¶
姓饒氏。曾祖君雅。祖公悅。父和(一作知)恭。臨川南城人。童而¶
有知故。生十五歲發出家心。始從舅氏剃落。壯而有立故。¶
生二十五(一作二)歲立菩提願。從南嶽大圓大師受具戒。樂¶
其所由生故。大歷中不去父母之邦。請隸於本州景雲寺。¶ 

<pb:KR4h0168_NKFB_0678-24a>

修道應無所住故。貞元初離我所。徙居洪州龍興寺說法。¶
親近善知識故。與匡山法真天台靈裕荊門法裔暨興果¶
神凑建昌惠進五長老交遊。佛法屬王臣故。與姜相國公¶
輔顏太師真卿暨本道廉使楊君憑韋君丹四君子友善。¶
提振禁戒故。講四分律。而從善遠罪者無其數。隨順化緣¶
故。坐甘露壇。而誓眾主盟者二十年。荷擔大事故。前後登¶
方等施尸羅者十有八會。救拔㣥生故。婆娑男女由我得¶
度者萬五千七十二人。示生無常故。元和十年巳亥遷化¶
<pb:KR4h0168_NKFB_0678-24b>
於東林精舍。示滅有所故。是月丙寅歸於南岡石墳。住世¶
七十七歲。安居六十五夏。自生至滅。隨迹示教。行止語默。¶
無非佛事。夫施於人也博。則反諸巳也厚。故門人鄉人報¶
如不及。繇是藝松成林。琢石為塔。塔有碑。碑有銘。銘曰。¶ 

佛滅度後。薝蔔香衰。醍醐味醨。誰反是香。誰復是味。景雲¶
大師。景雲之生。一匡苾蒭。中興毗尼。景雲之滅。眾將安仰。¶
法將疇依。昔景雲來。行道者隨。踐迹者歸。今景雲去。升堂¶
者思。入室者悲。鑪峯之西。虎谿之南。石塔巍巍。有記事者。¶
以真實辭。書於塔碑。¶ 

** 唐江州興果寺律大德湊公塔碣銘(幷序)¶ 

:PROPERTIES:
:TITID: QTWTIT13646
:PERSID: QTWAUT1601
:END:

<pb:KR4h0168_NKFB_0678-25a>

如來滅後後五百歲。有持戒見性者曰興果禪師。師姓成。¶
號神湊。京兆藍田人。既出家。具戒於南嶽希操大師。參禪¶
於鍾陵大寂大師。志在首楞嚴經。行在四分毗尼藏。其他¶
典論。以有餘力通。大歷八年制。懸經論律三科策試天下¶
僧。師中等得度。詔配江州興果寺。後從僧望。移隸東林寺。¶
即雁門遠大師舊道場。有甘露壇白蓮池在焉。師既居是¶
寺。興佛事。元和十二年九月七日遘疾。二十六日反真。十¶
月十九日遷全身於寺道北祔雁門墳左。春秋七十四。夏¶
<pb:KR4h0168_NKFB_0678-25b>
臘五十一。至乎哉。師本行也。以精進心。脂不退輪。以勇健¶
力。撾無畏鼓。故登壇進律。鬱為法將者。垂三十年。領羯磨¶
會十三。化大衆萬數。儀範所攝。惠用所誘。貴高憎慢。罔不¶
降伏。其威重如是。自興果起東林。一盂齋。一榻居。衣麻寢¶
菅。如坐漆室。(一作七寶)繇是名聞檀施。來無虛月。盡歸寺藏。與¶
大衆共之。迨啟手足。目(一作日)前無長物。其簡儉如是。師心¶
行禪。身持律。起居動息。皆有常節。雖沍寒隆暑。風雨黑夜。¶
捧一鑪。秉一燭。行道禮佛者四十五年。凡十二時。未嘗闕¶
一。其精勤如是。師既疾亟。四大將壞。無戀著念。無厭離想。¶
郡太守門弟子進醫饋藥者數四。師頷之云。報身非病。焉¶ 
<pb:KR4h0168_NKFB_0678-26a>
用是為。言訖跌坐。恬然就化。其了悟如是。門人道建利辨¶
元審元惣等。封墳建塔。思有以識之。以先師嘗辱與予游。¶
託為銘碣。初予與師相遇。如他生舊識。一見欣合。不知其¶
然。及遷化時。予又題四句詩為別。蓋欲會前心。集後緣也。¶
不能改作。因取為銘曰。¶ 

本結菩提香火社。共嫌煩惱電泡身。不須戀戀從師去。先¶
請西方作主人。¶ 

¶
