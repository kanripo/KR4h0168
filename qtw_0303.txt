#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0302-19a> ¶¶¶
#+PROPERTY: JUAN 0303
欽定全唐文卷三百三¶ 

<pb:NFKB_QTW_p0303-01a>

* 賈正義¶ 
:PROPERTIES:
:PERSID: QTWAUT0549
:END:

正義。開元二年朝議郎。行偃師縣尉。¶ 

** 周公祠碑¶ 
:PROPERTIES:
:TITID: QTWTIT06653
:PERSID: QTWAUT0549
:END:

原夫陰陽不測之謂神。變化無窮之謂聖。聖也者。範圍天¶
地。備萬物而不有其功。神也者。探賾窈冥。降百祥而不矜¶
其德。持太元之斡運。日月齊明。振中古之謩猷。乾坤合度。¶
盛業冠於三代。美化流於四國。其生也。藉我為光輔。其逝¶
也。薦我為明靈。所謂有始有終。可久可大者也。公字朝明。¶
<pb:NFKB_QTW_p0303-01b>
文王之子。武王之弟。成王之叔父也。昔堯臣以披(闕一字)踐¶
祚。初開相地之宜。殷伯以積德累仁。終翦格天之業。歷太¶
極而承元吉。資中和而誕賢聖。知微表於幼顏。繼體分於¶
正氣。兵戈已偃。西周之歷數攸歸。宅土(闕一字)封。東魯之衣¶
冠允集。故能勤勞家國。翊亮台衡。植珪璧而拜三壇。御冕¶
旒而朝萬㝢。鴟鴞救其衰亂。狼跋明其終始。尊嚴其父。孝¶
理也。炯誡其子。卑牧也。七月艱難。陳業也。三年征伐。敘功¶
也。復子寶位。不虧忠敬之誠。開我金縢。迺得風雷之意。於¶
是測四方以定都邑。分六職以明典刑。制大禮以安上理¶ 
<pb:NFKB_QTW_p0303-02a>
人。則俎豆之法行。揖讓之儀備。制大樂以移風易俗。則和¶
感之音暢。舞詠之情宣。詳八卦而究精微。演六爻而告疑¶
滯。所謂極深研精。立功成器。以為天下利者也。敢問先王¶
之德。何以加於斯乎。若迺示諸仁。藏諸用。道藝可以激揚¶
今古。軌模可以粉澤人倫。懸㝢煥然。不假一二談也。嗟乎。¶
天道有盈虛。人事有存沒。欲使百年黎庶。讋軒帝之威靈。¶
四序蒸嘗。用君王之典則。非天下之至聖。孰能與於此哉。¶
偃師縣祠堂者。按圖經云。後人懷聖恩所置也。負陽岑之¶
巖險。面通谷之縈紆。四水以為川。二室以為鎮。重檐累栱。¶
<pb:NFKB_QTW_p0303-02b>
登玉戶而三階。洞室迴廊。列金楹而四合。壽宮肅肅。備物¶
嚴嚴。宛若居攝之仁明。穆如行化之易簡。孝若之徘徊庭¶
廡。未足贊其精微。靈均之倦階除。不能訶其怪異。易稱王¶
假。所以致孝享。詩稱天作。所以祀王公。崇敬則遐邇同臻。¶
嘉祥則賢愚共被。若迺日之吉。辰之良。銀鞌繡軸溢通莊。¶
會舞安歌紛滿堂。樽酌奠兮桂。璆鏘鳴兮琳琅。下禱戴兮¶
介福。上歆馨兮樂康。雖盛凝之持戒練心。傾恇不怠。劉長¶
之去邪歸道。拜謁逾勤。正直聰明。於是乎在。粵以癸丑秋¶
末。迄於甲寅夏首。西郊不雨。南畝亢陽。八溪以眺渚¶ 
<pb:NFKB_QTW_p0303-03a>
濱河。罕植青草。九重以握珪沈璧。屢命皇華。闕(闕一字)無鸖¶
立之徵。田夫有狼顧之懼。尹上柱國武威縣開國子隴西¶
李傑。山河間氣。廊廟宏材。允四海之具瞻。裁三川之景化。¶
西京佇潤。稍(闕一字)分陝之郊。東都思理。再臨惟洛之邑。姧¶
豪懲而疑滯剖。鰥寡悅而禮義行。德澤布濩。頌聲洋溢。正¶
議大夫行少尹護軍彭城劉禎。正議大夫行少尹上柱國¶
博陵縣開國男崔元祐。並星象之奇。衣冠之秀。器惟經國。¶
文藝襲於班揚。道以匡時。令望升於臺閣。佐官司錄柳齊¶
物等。並陟遐自邇。始當州府之勞。擇士用才。終踐公侯之¶
<pb:NFKB_QTW_p0303-03b>
望。朝請大夫行令博陽縣開國男彭城劉體微。金枝玉葉¶
之門。上善通賢之量。歷霜臺之鯁直。闡雷邑之風(闕一字)立¶
義(闕一字)欺。兼并自息。通直郎行丞王鈍。朝議郎行主簿李¶
循古。承議郎行尉崔延祚。莫不珪璋比德。麟鳳成文。藏用¶
於東畿。安卑於西亳。咸以分官濟俗。共理經邦。欽若皇情。¶
特憐黔首。吁嗟廟宇。申至理之馨香。拜起靈壇。奠明祈之¶
蘋(闕一字)誠敬如在。神聽無違。言未畢而布油雲。禮未終而¶
澍甘液。三農有慶。八政(闕十一字)而家邦可制。非聖人之利物。¶
豈能與於此者。是以黃髮兒齒之徒。相與而稱曰。昔文翁¶ 
<pb:NFKB_QTW_p0303-04a>
以化漸蜀川。猶存古廟。子產以政行鄭國。尚列遺祠。況公¶
道德均兩儀。神靈庇萬代。而頌章斯缺。盛事莫傳。蒙少忝¶
青衿。晚紆黃綬。勤誠不夢。豈吾道之將衰。遊踐難言。冀斯¶
文之未喪。頌曰。¶ 

伊太初兮。惟混惟茫。暨中古兮。無制無防。大忠勤國兮。輔¶
我君王。至道被物兮。明(闕一字)典章。乾坤可測兮。陰陽會合。¶
威儀不差兮。禮樂鏗鏘。上德既喪兮。先靈如在。下人蒙庇¶
兮。遺惠不忘。春夏炎赫兮。銷流金石。官寮祈請兮。拜伏壇¶
場。神聽之兮。密雲已灑。人賴之兮。零雨其滂。喜大田之多¶
<pb:NFKB_QTW_p0303-04b>
稼。望高廩之盈倉。羞蘋蘩於祭禮。建碑頌於祠堂。松栢森¶
沈兮歲久。煙霞(闕二字)兮山荒。謁明神於此地。降福祚之穰¶
穰。¶ 

* 孫翃¶ 
:PROPERTIES:
:PERSID: QTWAUT0550
:END:

翃。開元三年對策擢第。¶ 

** 應文辭雅麗科對策(并問)¶ 

:PROPERTIES:
:TITID: QTWTIT06654
:PERSID: QTWAUT0550
:END:

問。朕聞至道雖微。不言而化。皇天陰[:#AS-84EC:⿰⻖⿱步馬]。相叶其彞。信寒暑¶
而生成。施雲雨而沐潤。垂範作訓。樹君育人。時有澆淳。教¶
垂繁略。成湯既聖。禹道云[●]。桑扈谷風。屢動詩人之刺。塞¶ 
<pb:NFKB_QTW_p0303-05a>
門反坫。時遺宣父之嫌。我國家拯彼頹綱。開茲盛業。朕以¶
不德。襲號乘時。而皇極之道未敷。謨明之軌尚闕。思宏厥¶
理。其義安從。至如視聽貌言。恆若時若。會極歸極。作哲作¶
乂。一以貫之。何方而可。夫禮以飾情。情疎則禮略。樂以通¶
感。感至則神和。理內為同。修外為異。同異之用。有昧其功。¶
人俗未融。佇明斯要。又四時武德。制自何君。五行文始。本¶
之誰代。昭德盛德。莫辨所尊。昭容禮容。未詳所出。悉情以¶
對。用釋余疑。¶ 

對。臣聞登衡霍者。嗟培塿之微。泛漲海者。鄙潢汙之陋。臣¶
<pb:NFKB_QTW_p0303-05b>
草茅孤賤。才無足取。屬絲綸明揚。州閭選辟。謬得接武㣥¶
彥。比肩時英。而文物昭回。宸顏咫尺。退思愚劣。甚不稱聖¶
朝求賢之意也。揆拙兢顏。心愧失守。將何以充塞大問。對¶
敭天休。然聞之於師。請言其略。制策曰。皇極之道未敷。謨¶
明之規尚闕。思宏厥理。其義安從。伏惟皇帝陛下開元立¶
極。地平天成。祖述堯舜。憲章文武。夔龍咸事。陰陽以和。聖¶
德動天。無遠不屆。麟鳳在郊藪。河洛出圖書。弓旌累降。徵¶
搜是急。日昃視朝。文武並進。既盡美矣。無德而稱。猶且罪¶
已為心。在予興嘆。此陛下之至讓也。小臣何足以當哉。然¶ 
<pb:NFKB_QTW_p0303-06a>
忭舞德音。忝列明試。敢不瀝肝膽。獻所聞乎。臣恭惟政理¶
之間。傳諸長者之口。以先朝之事一二明之。昔貞觀永徽¶
之間。恭默而天下理。家給而人足。時和而歲豐。外戶不扃。¶
牛羊被野。太倉之粟。陳陳相因。中府之錢。貫朽莫校。然而¶
戎車屢駕。不無事矣。於是度遼之師。鬼方之討。賀蘭之戰。¶
高昌之伐。而軍人無損。帑藏如初。國家富有海內百餘年。¶
士庶之多。如曩時之兼倍。征戍之役。當今日之無何。豈往¶
得而今失。將政繁而俗變。其故何哉。良有由也。議者以為¶
賦斂厚。徭役繁。風俗奢。利息倍。今若息其宮室。愛人節用。¶
<pb:NFKB_QTW_p0303-06b>
省無事之官。罷不急之務。三年政成。臣竊遲之。愚心曉然。¶
謂在此矣。制策曰。視聽貌言。恆若時若。會極歸極。作哲作¶
乂。一以貫之。何方而可者。伏惟陛下躬神武之姿。廣聰明¶
之德。思宏至道。勵精為政。反支通奏。甲夜觀書。勵神聰於¶
九疇。留睿情於百氏。臣聞智小不可謀大。綆短難於汲深。¶
窺聖謀之莫測。謂宸衷之不凡。致遠恐泥。不其難乎。夫視¶
者明也。審邪正與曲直。聽者聰也。察善惡與是非。貌者容¶
止可觀。儼恪之所謂。言者詞令斯在。榮辱之所由。乂時暘¶
若。肅時雨若。察休咎之(闕)會。歸於皇建。惟睿哲之作聖。繫¶ 
<pb:NFKB_QTW_p0303-07a>
彼道樞。故曰無反無側。王道正直。無黨無偏。王道平平。一¶
以貫之。此其義也。制策曰。禮以飾情。情疏則禮略。樂以通¶
感。感至則神和。理內為同。修外為異。同異之用。有昧其功。¶
人俗未融。佇明斯要者。夫大禮與天地同節。大樂與天地¶
同和。豈惟明尊卑。辨等列。動天地。感鬼神而已哉。豈不繫¶
於鐘鼓。諒無徵於玉帛。樂自外作。必假器以明義。禮由中¶
起。故備物以飾容。葢有國之典章。生人之冕服。均五材之¶
並用。廢一不可。類三者之何先。尢宜去食。故孔子曰。安上¶
理人。莫善於禮。移風易俗。莫善於樂。去同即異。離之則多¶
<pb:NFKB_QTW_p0303-07b>
傷。相須而成。兼之則雙美。一彼一此。何後何先。制策曰。四¶
時武德。制自何君。五行文始。本之誰代。昭德盛德。莫辨所¶
尊。昭容禮容。未詳所出。悉情以對。用釋予疑。臣聞暴秦失¶
政。皇漢創業。爰作樂以尊先。聿釋享以追孝。四時武德。用¶
之於高祖。所以恢武功也。文始五行。陳之於文廟。所以昭¶
文德也。葢舞以盡意。歌以崇德。制自炎漢之君。本乎孝武¶
之代。昭德盛德。郊廟之樂也。昭容禮容。質文之辨也。臣學¶
不師古。才非敏贍。慙瑣瑣之陋。無足言哉。仰蒼蒼之高。茫¶
然自失。謹對。¶ 

<pb:NFKB_QTW_p0303-08a>

* 楊相如¶ 
:PROPERTIES:
:PERSID: QTWAUT0551
:END:

相如。洪州南昌人。神龍初進士。補當塗尉。徙晉陵陸渾。召¶
拜右拾遺。開元末出為懷州別駕。¶ 

** 陳便宜疏¶ 
:PROPERTIES:
:TITID: QTWTIT06655
:PERSID: QTWAUT0551
:END:

臣聞賈生之言曰。人君之於天下。猶今人置器。置之安處¶
則安。危處則危。是國之安危。政之理亂。亦由乎陛下所置。¶
甚易為也。今陛下以命代之主。率易為之資。握黎元之命。¶
包宇宙之廣。盡係之於陛下。陛下可不置之於安處乎。書¶
<pb:NFKB_QTW_p0303-08b>
云。一人有慶。兆民賴之。斯之謂矣。陛下在黎人之上。居萬¶
乘之重。將欲為也。天下已隨之。將所尚也。天下已尚之。然¶
風俗之端。邪正之首者。皆從陛下所為也。非徒風俗邪正¶
所係。亦禍福存[●]在焉。陛下取舍運為。甚不可忽也。臣不¶
敢遠徵古昔。博引傳記。請以隋煬帝太宗文武皇帝言之。¶
煬帝籍文皇之資。躋大寶之位。兵加海外。威震區中。乃自¶
恃其強。不憂時政。大縱驕慾。恣成猜險。所為不軌。所行不¶
順。忌忠正之義。黜廢賢良。狎便佞之言。昵愛邪僻。荒淫酒¶
色。窮極綺麗。兵戈不息。調役非時。奇技淫巧者率獲登遷。¶
力邊攘冠者皆愆財賞。不恤人之疾苦。不知政之理亂。君¶ 
<pb:NFKB_QTW_p0303-09a>
臣阻隔。上下相蒙。雖制敕交行。而聲實舛謬。言同堯舜。迹¶
如桀紂。為行若是。人何克從。夫推心不誠。欲人之附已。恣¶
惡內熾。望俗之無邪。猶却行追人。向日避影。孔子曰。子帥¶
以正。孰敢不正。其身不正。雖令不從。煬帝不節其慾。而欲¶
禁人之慾。其可得乎。故四海之風淫。天下之情偽。其人怨。¶
其俗蕩。貞髦擯逐。姦逆競馳。皇綱紊而隙生。禍釁滋而難¶
作。昔之有隋也。今轉為大唐。豈不以縱慝無厭。危患不恤。¶
舉天下之大。一擲而棄之。荒迷沈亂。終不自覺。要之覆滅。¶
死於人手。為天下笑。甚可痛哉。詩云。殷監不遠。在夏后之¶
<pb:NFKB_QTW_p0303-09b>
世。諺云。前車覆。後車誡。然則主社稷承宗廟者。可不極思¶
慮深勗勵乎。夫昬主即聖君之資。亂邦為開國之始。是用¶
集我昌運。太宗以聖德英武。雄才睿略。掃除昬虐。大濟生¶
人。叱咤而四維更張。指麾而六合復正。其知人任使。盡得¶
其才。或取諸俘虜讎敵。並推懷而用之。意豁如也。故房元¶
齡識之於月品。尉遲敬德狎之而不疑。接李靖以優禮。此¶
天下之智謀。所以得輸其赤心。天下之勁勇。所以得盡其¶
死力也。帝業既就。寰中已安。後武先文。勵精為理。務堯舜¶
之道。想致羲皇之俗。開禮賢之館。置十八學士。聽朝之後。¶ 

<pb:NFKB_QTW_p0303-10a>

覃思典墳。周通百家。樂而忘倦。所謂武以得之。文以守之。¶
其帝王臧否。安危成敗。政刑理亂。風雨興衰。皆鑒於前古。¶
比之明鏡。故以書籍為古鏡。魏徵為人鏡。見善則行之。不¶
善則去之。聞直言則欣然受納。得一士則喜見於朝。諂諛¶
便媚者不得臻於前。梗正貞賢者從容於左右矣。貞觀之¶
際。太平俗洽。官人得材。功賞必實。刑不謬及。禮無愆度。於¶
時天下晏如。遺糧在畝。盛德洽於人心。而祥風遊乎海內¶
矣。非太宗之明懿聰達。虛心治道。與天下貞臣正士。同心¶
<pb:NFKB_QTW_p0303-10b>
戮力。豈能致於此乎。初東巡。以供奉不精而有罰。既到雒¶
邑。又理隋之舊宮。頗趣遊畋。或見可欲。魏徵驟諫。太宗欣¶
然罷之曰。非公無此語也。自是帝節慾向道。思愆納正。用¶
斯而言。則聖人之情。不必無慾也。且物懸於外。情動於中。¶
情之動中。則無窮也。物之衒外。則不極也。以不極之物。衒¶
無窮之情。動而不為之節制。雖有聖智。亦安得致升平之¶
事乎。故太宗之情。非無慾也。擬致升平之資。故樽節維持¶
之耳。往以隋人失御。天命有歸。而始終經綸。斯亦勤矣。首¶
建大義。提三尺。安八紘。創萬代。立社稷。傳子孫。位已重矣。¶
功已大矣。亦安得不思盈滿之誡。而撿嗜慾之情乎。故太¶ 
<pb:NFKB_QTW_p0303-11a>
宗之於崇臺邃宇。非不愛之。惜人力也。寶衣玉石。非不美¶
之。節人財也。妍倡絕艷。非不樂之。妨聽政也。犬馬畋獵。非¶
不好之。蕩心意也。此數者。皆能栽抑之。是使人之賦斂也¶
輕。歲之調役也寡。舉人之利甚博。資國之用不費。國用不¶
費。人利是豐。則不言而禮讓自清淨。而仁義大洽。非徒太¶
宗之為理若是。古之明王聖主。曷不繇茲道乎。臣歷觀有¶
國有家。莫不以驕矜放縱而滅。畏慎謙恪而興。然鮮蹈興¶
平之衢。多遵覆滅之路者何也。實以在既安之日。則忘兢¶
畏。及危逼之勢。始思悔咎。徒成追恨。亦何補乎。臣誠以人¶
<pb:NFKB_QTW_p0303-11b>
主之在深宮。方安平之日。若能先慮危難。以自悔勗。去不¶
經之道。防可欲之原。務任賢之規。除輕暴之迹。則履萬有¶
必安之途。而無顛蹶覆辱之患矣。行之甚易。在人主為之。¶
臣所以舉隋氏縱慾而[●]。太宗抑慾而昌。願陛下詳擇。今¶
天下皆拭目而視。傾耳而聽。欲望陛下兢兢業業。以致太¶
平也。臣誠以為宜效太宗。去邪佞之士。進忠賢之人。與之¶
討論詩書。談議得失。以見先古之成敗。以較當今之可否。¶
行其所長。棄其不善。如此則朝廷無僻謬。國政必清平矣。¶
臣又聞書籍所載。美惡具存。採其陳迹。為之鑒誡。陶然其¶ 
<pb:NFKB_QTW_p0303-12a>
中。甚足樂也。亦何必窮逐聲色。巡遊罔倦。不務詩書之樂¶
乎。非獨妨於政理。徒勞棄日矣。往者太宗嘗敕魏徵作㣥¶
書理要五十篇。大論得失。臣誠請陛下溫凊閒暇。以時觀¶
覽其書。雖簡略不備。亦足以見忠臣之讜言。知經國之要¶
會矣。夫古之人主。莫不委任忠正。廣務才賢。而保正全忠¶
者稀。傾側向背者眾。非緣人主知其不忠不正而用之也。¶
葢似正而非正。似忠而不忠。深心以藏邪。厚貌而難測耳。¶
所以嘗患謬用之。而不辨其真實也。且非忠正。尚不辨其¶
真實。況實忠正。豈得知而信任乎。故有獨行而見疎。有懷¶
<pb:NFKB_QTW_p0303-12b>
忠而受讒矣。此先古帝王。迷惑錯誤。以不忠為忠。以賢為¶
不賢。率皆十八九也。書曰。知人則哲。惟帝難之。非夫聖王¶
明主。則不能知也。今陛下聰明在位。慶祚方遠。若欲任人¶
擇士。取致太平。必宜先辨忠賢。以別邪佞。若忠賢既辨。邪¶
佞不雜。正人為之羽翼。邪人不造其間。則有仁義道德。行¶
於四方。而無諂諛傾巧。以亂陛下也。且忠賢邪佞。雖有難¶
知。今以陛下明悟神聰。孜孜選用。更垂之以睿鑒。又加之¶
以密察。豈有不知之者乎。然其審察之宜。可以意測。可以¶
情恕矣。以意測者。測邪佞之臣也。以情恕者。恕忠賢之臣¶ 
<pb:NFKB_QTW_p0303-13a>
也。夫忠不似佞。佞則似忠。請陛下測之恕之。則可知也。臣¶
聞人之性分。不可轉移。邪佞忠賢。各有所趣。順道違俗。忠¶
賢也。違道順俗。邪佞也。若言之咈耳。行之忤心。動繇先王¶
之道。事極終始之慮。志惟安國衞主者。忠賢之所為也。故¶
雅質而不佞。勤誠而取容。務正道而抗節。人主聞之。固將¶
疏遠之矣。此真忠賢之臣也。陛下可不恕而用之乎。順欲¶
從旨。甘言美飾。不繇先聖之道。思亂國家之政。務於要利¶
以惑主者。邪佞之所為也。故發小惠以賈信。忘大義而苟¶
合。權寵勢而挾威。伺愉悅而爭媚。人主見之。固將親近之¶
<pb:NFKB_QTW_p0303-13b>
矣。此真邪佞之臣也。陛下可不測而去之乎。大率人君皆¶
惡其臣忤心。而欲人之順已。賢臣正直。安得不忤心乎。邪¶
臣諂詐。安得不順已乎。故積忤生憎。禍之路也。積順生愛。¶
福之門也。此邪佞所以常親而寵。賢臣所以嘗疎而辱也。¶
自古帝王之使臣佐者。曷不多論此弊乎。陛下誠能反是¶
而求之。精心而察之。愛其所忤。而收忠賢。憎其所順。而去¶
邪佞。則天下之忠正。可以比肩重足。天下之太平。可以千¶
秋萬歲。太宗之政化復行。堯舜之淳風日用矣。此愚臣所¶
以請陛下審察忠佞。測之恕之之術也。國家自垂拱以後。¶ 

<pb:NFKB_QTW_p0303-14a>

至於近年。寇賊屢興。兵革數動。邊師潰喪。日費滋多。加以¶
觀寺修營。錫賚繁數。郡縣之吏。未息侵漁。寰區之氓。率盡¶
周饉。官班冗贅。淫費頻煩。近者人獻直言。時有切諫。徒聞¶
讜議。竟不施行。至於營造。未甚休息。是使國儲不足。人畜¶
久空。俗弊之繇。其來已漸。又制敕甚重。姦非莫懲。節限雖¶
多。逾越極眾。孤羈寡援者小罪必罰。貨賂朋黨者大愆不¶
繩。聽斷之獄不審。寰中之罪未肅也。夫法貴簡而能禁。罰¶
宜輕而必行。陛下方興崇至德。大布新政。譬琴之不理。宜¶
<pb:NFKB_QTW_p0303-14b>
在更張。路之不平。終當徙轍。若不改創而求理。安揚湯以¶
止沸。不可得也。臣請不如除去碎密。不察小過。小過不察。¶
則無煩苛。大罪不漏。則止姦慝。使簡而難犯。寬而能制。此¶
所謂天網恢恢。疎而不漏矣。然後停不急之務。漸無為之¶
理。休罷造作。節減輸賦。息徭役。除贅官。絕吏之侵漁。復人¶
之本業。斯則人安而俗富也。且俗富則國富。人安則國安。¶
所謂理術無他。惟此而已矣。¶ 

* 盧貞¶ 
:PROPERTIES:
:PERSID: QTWAUT0552
:END:

貞。開元時官度支員外郎。授汝州刺史。充本州防禦使。¶ 

** 廣成宮碑記¶ 
:PROPERTIES:
:TITID: QTWTIT06656
:PERSID: QTWAUT0552
:END:

<pb:NFKB_QTW_p0303-15a>

不宰物而萬類蒙利。不致用而元功溥施。廣成子之大。吾¶
無間然矣。經云。平天下在修其身。廣成子以修身之道授¶
黃帝。而天下治。俾千百年。人畏其神。思其德。不曰協於教¶
乎。祀典云。德施於民。能禦大灾。捍大患。則祀之。黃帝率廣¶
成子之法。以致天地之和。禦陰陽之灾。捍刑殺之患。不曰¶
宜祀於廟乎。廣成子與孔宣父。遭時不同。故教有精粗。跡¶
有遠近耳。非殊塗也。余既稱廣成子之教通於孔氏。問者¶
曰。以墳典莫存。孰能詳知三五之事。言廣成子者。皆本於¶
<pb:NFKB_QTW_p0303-15b>
莊周。固多寓辭。今將質之以為定論。豈不可。非通達之士。¶
未足與議也。夫欲為黃帝孔氏者。行其言耳。豈倣其形哉。¶
故其言合道。則彷彿其人。而尸祝之可也。言苟非道。雖比¶
肩對席。將聽之乎。今以廣成子之言。得天而合於道。故表¶
其廟貌。又尊禮之。又何患莊生之未信也。按爾雅。北戴斗¶
極為崆峒。其地絕遠。華夏之君所以不至。禹跡之內。山名¶
崆峒者有三焉。其一在臨洮。秦築長城之所起也。其一在¶
安定。山皆高大。可取材用。彼人亦各於其處為廣成子立¶
廟。而莊生述黃帝問道崆峒。遂言遊襄城。登具茨。訪大隗。¶
皆與此山接壤。則臨洮安定。非問道之所明矣。仙經敘三¶ 
<pb:NFKB_QTW_p0303-16a>
十六洞天。五嶽不在其列。是知靈跡所存。不繫山之大小¶
也。此山之下有洞焉。其戶上出。耆舊相傳云。洞中白犬。往¶
往外遊。故號山塚為玉狗峯。昔之守宰。以為神居閟潔。懼¶
樵牧者褻弄。因積壤封之。今昇踐其頂。響通於下甚深遠。¶
亦焉知非靈人所舍乎。尋崆峒之言。以中含洞壑。不顯於¶
外。則安在於崇岫連峯。淩霄蔽影。然後稱名山也哉。真南¶
郭子舊居直山之北。少樂大道。早依門墻。年壯宦遊。出入¶
二紀。揆才無補。晚歲懷歸。獲刺是邦。停輿授教。象設頹圯。¶
半為荒榛。遂命徹故宮。稍增前制。贏財而後事。懸善價以¶
<pb:NFKB_QTW_p0303-16b>
待樂輸。陶斲眾工。咸來求售。匪隨於勿亟。葢視利而勞。茨¶
暨壇垣。指期咸就。舊紀但以廣成子為仙者。又不徵崆峒¶
之地。知有闕焉。故復建此銘。揭於西序。文之曰。¶ 

德高三王。唯軒轅氏。為王者師。唯廣成子。窈冥昏默。恍惚¶
恢詭。固精活身。以滓為治。功被九域。形存伯紀。天道不窮。¶
至人無死。¶ 

* 崔琪¶ 
:PROPERTIES:
:PERSID: QTWAUT0553
:END:

琪。天寶九載宣德郎。試大理評事。¶ 

** 擊柝賦(以封守勤固禦暴為韻)¶ 

:PROPERTIES:
:TITID: QTWTIT06657
:PERSID: QTWAUT0553
:END:

<pb:NFKB_QTW_p0303-17a>

嚴城暮兮絕人蹤。君門深兮閉九重。清矣擊柝。出彼高墉。¶
候銅壺而發箭。雜鳬氏之鳴鐘。響以應聲。按更籌而宣九¶
陌。內以達外。禁姦慝而清四封。何斯違斯。是擊是扣。聲參¶
投壤之擊。知甚挈瓶之守。風雨如晦。不假雞鳴。夙夜在公。¶
但見牛斗。至若衞尉奉職。金吾克勤。葢欲懲寇暴。亦以戒¶
昏昕。夜如何其。歲聿云暮。階凝冬雪。月滿蟾兔。是時也。哀¶
響稍動。寒聲轉布。窈窕鳳凰之樓。蕭瑟銅駝之路。於焉巡¶
警。自成險固。復有空閨怨別。幽客飄寓。心馳遼陽之戍。衣¶
<pb:NFKB_QTW_p0303-17b>
化陸生之素。聞一聲莫不闌干。聽萬籟悉以橫注。當今六¶
合肅清。四夷即敘。時無暴客。邑空囹圄。彼干楯之事。擊柝¶
之所。尚行於方隅。猶用於軍旅者。葢取諸豫備。固吾守禦。¶
則知自我垂法。寧云待暴。至矣哉。居安思危。亦從吾君之¶
所好也。¶ 

** 桂林一枝賦(以題為韻)¶ 

:PROPERTIES:
:TITID: QTWTIT06658
:PERSID: QTWAUT0553
:END:

倬彼眾木者。其桂林一枝。淮南擢秀。月上標奇。光雨露之¶
新沐。拂香風以徐吹。故能使顥氣淩空。孤陰耀質。心既丹¶
而不二。花又白而純一。凝霜殞而色鮮。嚴景凋而葉密。若¶
然者。固將與大椿而爭長。豈徒挺小山而間出。至如孫宏¶ 
<pb:NFKB_QTW_p0303-18a>
已落。郄詵未第。沮塵色與灰心。然粒玉而燼桂。孰謂連卷¶
銜半死之質。特達承再生之惠。淹留君之庭。芳郁君之砌。¶
惜矣哉。向使便辭仙客。永棄幽林。委根不用之境。滅影空¶
山之陰。又焉能擅崑玉之高價。吐歲寒之宿心。彼徒見零¶
落焦梧。再斲恩深於既往。殊不知摧殘朽桂。一枝重遇於¶
當今。¶ 

** 唐少林寺靈運禪師塔碑¶ 
:PROPERTIES:
:TITID: QTWTIT06659
:PERSID: QTWAUT0553
:END:

虛空廣大乎其體。智慧圓通乎其用。凝而不生。湛爾常寂。¶
離修離證。非色非心。歷微塵劫。遍恆沙界。無量國土皆清¶
<pb:NFKB_QTW_p0303-18b>
淨。無量昏暗皆光明。誰其得之。吾聞諸上人矣。上人諱靈¶
運。蕭姓。蘭陵人。梁武帝後。皇考翥。虢州恆農縣尉。初上人¶
之生也。戒珠孕於母胎。定水澂於孩性。內典宿植。外學生¶
知。白雲凝其高志。明水峻其苦節。泛如也。時不能知。常以¶
為幻境非實。泡身是妄。五色令人昏。五音令人聾。五味令¶
人爽。噫輪彼生滅。無時息焉。吾將歸根。以復於正。因遊嵩¶
山。至少林寺。有始終之意焉。會舅氏掾於高平。而上人遂¶
緇於此郡。玉立凡石。不可喻其烱然。日映眾星。無以方其¶
明者。竟移隸茲寺。(闕)副乎夙心。無何。習禪決於龐塢珪大¶ 
<pb:NFKB_QTW_p0303-19a>
師。潛密得。以真貫理。照十方於自空。脫三界於彼著。慧眼¶
既淨。色身亦如。始知夫心外無法。所得者皆夢幻耳。然後¶
觀大地土木。無非佛剎焉。空山蒼然。窮歲默坐。猿對茶椀。¶
鳥棲禪庵。彼嶺雲無心。即我心矣。彼㵎水無性。即我性矣。¶
夫如是。孰能以凡聖量之乎。故吾在造化中。如夢中也。粵¶
開元十有七祀夏五月廿二日。不示以疾。泊然而終。苦霧¶
晦黃於天地。悲風哀咽於草木。吁。崩吾禪山。涸吾法海。空¶
吾世界。使凡百含識。大千有情。荼於是。火於是。可勝言哉。¶
故門人堅順獨建靈塔於茲山。奉遺教也。夫碩德丕發。不¶
<pb:NFKB_QTW_p0303-19b>
有超代先覺。而出夫等夷者。則曷能傳我法印。以一燈然¶
千萬燈乎。彼上人者。嶷然倬立。以定慧為藏。以涅槃為山。¶
圓通於不注之境。出沒於無涯之域。適來時也。適去順也。¶
今則終矣。瞻仰如之何。夫事往則跡移。歲遷則物換。況法¶
與化永。念從心積。豈可使上人之高。歿而不紀其事。斲於¶
石。以旌斯文。銘曰。¶ 

上人伊何。傳我法印。其體也寂。其行也順。紛彼識浪。汨夫¶
夢情。非照不曙。非澄不清。作大醫王。為大禪伯。岳立松古。¶
蓮青月白。一朝化滅。六合淒愴。世界颯空。雲山忽曠。色身¶ 
<pb:NFKB_QTW_p0303-20a>
謝兮法體存。金界慘兮鐵圍昏。噫我所留者唯心源。¶ 

* 田再思¶ 
:PROPERTIES:
:PERSID: QTWAUT0554
:END:

再思。開元朝官刑部郎中。¶ 

** 服母齊衰三年議¶ 
:PROPERTIES:
:TITID: QTWTIT06660
:PERSID: QTWAUT0554
:END:

乾尊坤卑。天一地二。陰陽之位分矣。夫婦之道配焉。至若¶
死喪之威。隆殺之等。禮經五服之制。齊斬有殊。考妣三年¶
之喪。貴賤無隔。以報免懷之慈。酬罔極之恩。稽之上古。喪¶
期無數。暨乎中葉。方有歲年。禮經云。五帝殊時。不相㳂樂。¶
三王異代。不相襲禮。白虎通云。質文再而變。正朔三而復。¶
<pb:NFKB_QTW_p0303-20b>
自周公制禮之後。孔父刊經已來。爰殊厭降之儀。以標服¶
紀之節。重輕從俗。斟酌隨時。故知禮不從天而降。不由地¶
而出也。在人消息。為適時之中耳。春秋諸國。魯最知禮。以¶
周公之後。孔子之邦也。晉韓起來聘。言周禮盡在魯矣。齊¶
仲孫來盟。言魯猶秉周禮。子張問高宗諒陰三年不言。不¶
聽其子服出母。子游為同母異父昆弟之服大功。子夏謂¶
合從齊衰之制。此等並四科之數。十哲之人。高步孔門。親¶
承聖訓。及遇喪事。猶此致疑。即明自古以來。升降不一者¶
也。三年之制。說者紛然。鄭元以為二十七月。王肅以為二¶ 
<pb:NFKB_QTW_p0303-21a>
十五月。又改葬之服。鄭云服緦三月。王云訖葬而除。又繼¶
母出嫁。鄭云皆服。王云從子繼育。乃為之服。又無服之殤。¶
鄭云子生一月。哭之一日。王云以哭之日。易服之月。鄭王¶
祖經宗傳。各有異同。荀摯采古求遺。互為損益。方知去聖¶
漸遠。殘缺彌多。故曰會禮之家。名為聚訟。寧有定哉。而父¶
在為母三年。行之已逾四紀。出自高宗大帝之代。不從則¶
天皇后之朝。大帝御極之辰。中宗獻書之日。往時參議。謂¶
可施行。編之於格。服之已久。前王所是。疏而為律。後王所¶
是。著而為令。何必乖先帝之旨。阻人子之情。虧仁孝之心。¶
<pb:NFKB_QTW_p0303-21b>
背德義之本。有何妨於聖化。有何紊於彞倫。而欲服之周¶
年。與伯叔母齊焉。與姑姊妹同焉。夫三年之喪。如白駒之¶
過隙。君子喪親。有終身之憂。何況再周乎。夫禮者體也履¶
也。示之以迹。孝者畜也養也。因之以心。小人不恥不仁。不¶
畏不義。服之有制。使愚人跂及。衣之以衰。使見之摧痛。以¶
此防人。人猶有朝死夕忘者。以此制人。人猶有釋服從吉¶
者。方今漸歸古朴。須敦孝義。抑賢引愚。理資寧戚。食稻衣¶
錦。所不忍聞。若以庶事朝儀。一依周禮。則古之見君也。公¶
卿大夫贄羔鴈珪璧。今何故不依乎。周之用刑也。則墨劓¶ 
<pb:NFKB_QTW_p0303-22a>
宮刖。今何故不行也。周則侯甸男衞。朝聘有數。今何故不¶
行也。周則不五十不仕。七十不入朝。今何故不依乎。周則¶
井邑邱甸。以立征稅。今何故不行乎。周則分土五等。父死¶
子及。今何故不行乎。周則冠冕衣裘。乘車而戰。今何故不¶
行乎。周則三老五更。膠庠養老。今何故不行乎。諸如此例。¶
不可勝述。何獨孝思之事。愛一年之服於其母乎。可謂痛¶
心。可謂慟哭者。詩云。哀哀父母。生我劬勞。禮記云。父之親¶
子也。親賢而下不能。母之親子也。賢而親之。無能則憐之。¶
阮嗣宗晉代之英才。方外之高士。以為母重於父。據齊斬¶
<pb:NFKB_QTW_p0303-22b>
升數。麄細已降。何忍服之節制。減至於周。豈後代之士。盡¶
慚於古。循古未必是。依今未必非也。又同爨服緦。禮經明¶
義。嫂叔遠別。同諸路人。引而進之。觸類而長。猶子咸衣苴¶
葈。季父不服緦麻。推遠之情有餘。睦親之義未足。又母之¶
昆弟。情切渭陽。翟酺訟舅之寃。寗氏宅甥之相。我之出也。¶
義亦殷矣。不同從母之尊。遂降小功之服。依諸古禮。有爽¶
俗情。今貶舅而宗姨。是陋今而榮古。此並太宗之制也。行¶
之百年矣。輒為刊復。實用有疑。¶ 

* 宇文融¶ 
:PROPERTIES:
:PERSID: QTWAUT0555
:END:

<pb:NFKB_QTW_p0303-23a>

融。京兆萬年人。開元初拜御史中丞。以言利驟用事。進黃¶
門侍郎同中書門下平章事。因諷侍御史李宙劾信安王。¶
罷為汝州刺史。又貶平樂尉。司農發融在汴州紿隱官息¶
錢。貶巖州。道卒。帝思其舊功。贈台州刺史。¶ 

** 定戶口疏¶ 
:PROPERTIES:
:TITID: QTWTIT06661
:PERSID: QTWAUT0555
:END:

天下所檢責客戶。除兩州計會歸本貫以外。便令所在編¶
附。年限向滿。須準居人。更令所在優矜。即此輩徼幸。若徵¶
課稅。目擊未堪。竊料天下諸州。不可一例處置。且請從寬¶
<pb:NFKB_QTW_p0303-23b>
鄉有賸田州作法。竊計有賸田者減三四十州。取其賸田。¶
通融支給。其賸地者。三分請取其一分以下。其浮戶請任¶
其親戚鄉里相就。每十戶以上。共作一坊。每戶給五畝充¶
宅。並為造一兩口室宇。開巷陌。立閭伍。種桑棗。築園蔬。使¶
緩急相助。親隣不失。丁別量給五十畝以上為私田。任其¶
自營種。率十丁於近坊更共給一頃。以為公田。共令營種。¶
每丁一月役功三日。計十丁一年共得三百六十日。營公¶
田一頃。不啻得之。計平收一年。不減百石。便納隨近州縣。¶
除役功三十六日外。更無租稅。既是營田戶。且免征行。安¶
堵有餘。必不流散。官司每丁納收十石。其粟更不別支用。¶ 

<pb:NFKB_QTW_p0303-24a>

每至不熟年。斗別二十價。然後支用。計一丁年還出兩丁¶
以上。亦與正課不殊。則官收其役。不為矜縱。人緩其稅。又¶
得安舒。倉廩日殷。久長為便。其狹鄉無賸地客多者。雖此¶
法未該。準式許移窄就寬。不必要須留住。若寬鄉安置得¶
所。人皆悅慕。則三兩年後。皆可改圖。棄地盡作公田。狹鄉¶
總移寬處。倉儲既益。水旱無憂矣。¶ 

* 崔明允¶ 
:PROPERTIES:
:PERSID: QTWAUT0556
:END:

明允。博陵人。天寶二年官朝議郎左拾遺內供奉。¶ 
¶
<pb:NFKB_QTW_p0303-24b>

** 紅嘴烏賦¶ 
:PROPERTIES:
:TITID: QTWTIT06662
:PERSID: QTWAUT0556
:END:

伊空桐之靈鳥兮。丹嘴黑質。拂羽青霄兮。流形白日。與鴛¶
鷺而為伍。豈凡鳥之能匹。故其聲則合雅。動必依仁。受惠¶
而狎。感恩而馴。既裔裔而翔漢。嘗啞啞而向人。不驚不怖。¶
亦義而親。爾其升丹楹。入華堂。對上客之羅薦。拂佳人之¶
褧裳。驚空簾之秋色。怨夕月之清光。悲信美而非吾土。傷¶
幽棲而思故鄉。於是湘妃援琴。相如為歎。何不開金籠而¶
使飛。永騫翥於雲漢。重曰。日宮難可躋。月樹復驚棲。未聽¶
將雛曲。空聞怨夜啼。¶ 

** 大唐平陽郡龍角山慶唐觀大聖祖元元皇帝宮¶ 
<pb:NFKB_QTW_p0303-25a>
金籙齋頌¶ 
:PROPERTIES:
:TITID: QTWTIT06663
:PERSID: QTWAUT0556
:END:

空洞之中。溟涬之際。靈文尚矣。混成眹焉。混成者何。象帝¶
之先。靈文者何。龍漢之年。五刧交周。尊神遞運。九㤅列正。¶
元始自然。冶於流火之庭。鍊於陽明之館。二儀得之以定¶
位。三景得之以發光。赤明開圖。碧落普度。元元奄有大道。¶
遂荒真宗。天法之以無倪。皇仰之而未及。犧軒應運。堯舜¶
乘時。均至化而思齊。酌元風而殆庶。獨立千古。湛兮若存。¶
首出百王。悠兮不極矣。粵若聖祖。系襲神宗。先天不違。後¶
天繼代。錫允慶遠。流派祥長。國家纂戎。欽承前烈。三合一¶
<pb:NFKB_QTW_p0303-25b>
德。六同道。平陽郡元元宮者。興王之肇兆也。惟初授命。載¶
告休徵。權輿靈迹。俶落祠宇。昭彰於國史。乃今昇平。永配¶
嘉瑞。增修清廟。大建閟宮。明白於御碑。因吾道為天下程。¶
由茲地為天下式。非夫至聖。孰能與之哉。皇帝御辨無為。¶
齊心正一。寤寐有感。髣髴真容。昭孝孫之精誠。貽烈祖之¶
元訓。開元得聖象。天寶獲靈符。丕慶再集而繁昌。至教遂¶
興而畢備。祗崇冊禮。其高莫二。衮龍克光於像設。冕旒追¶
尊於帝位。猗那商頌。生人周雅。儔之於昔。今則過焉。於鑠¶
茲山。會神之㝢。西對姑射。北隣天柱。實通仙之祕府也。¶ 

<pb:NFKB_QTW_p0303-26a>

正殿肅穆。廣廷森沈。峯巒左右。松栝交陰。總虛無以靜深¶
也。石壇重階。瓴甓環甃。隱訣參伍。洞章獲持。三元表辰。八¶
月降誕。每至日展法於斯。修金籙齋。啟玉皇印。道家之寶。¶
王者之儀。靡盛於此矣。乃開乾門。闢坤戶。氣宏廣莫。風和¶
不周。八卦行乎其中矣。仰列宿。躡魁罡。落日淪陰。夕時沆¶
瀣。六甲佐乎其旁矣。仙侶頒次。羽人步虛。朝拜九天。醮祠¶
五老。想鈎陳則黃雲垂覆。存太乙則白鶴來翔。其餘侍香¶
金童。傳言玉女。縹緲煙景。徘徊元空。求之希微。宛如契合。¶
<pb:NFKB_QTW_p0303-26b>
惟鎮皇極。叶時邕。外以廓清萬里。戎夷向化。內以乂安兆¶
庶。年穀滋稔。感格澤。興昌光。動植生成。陰陽氣茂。利兵所¶
指。則戢干戈。靈官所臨。則消疵厲。矧感通上界。神降祺福。¶
景命來假。天子萬年者乎。觀主臣郭處寂。虔恭是勤。夙夜¶
匪懈。稟師之籙。佩嶽之符。躬執科儀。爰謀法要。開元十六¶
載。御題觀額。因隷於茲。二十五年。上疏議齋。帝俞其請。於¶
是內使高真。自王城而至。綸音祕旨。從天上而來。諸侯肅¶
臨。郡邑蕆事。革故垣棟。鼎新經像。彤彩赩赩。金光熒熒。曾¶
是所營。曾是有成。利乎永貞。太守臣裴朓並寮屬等。惟道¶
孚敬。誼形於政。奉敭休慶。臮合觀徒眾等。皆相與遵乃宗¶ 
<pb:NFKB_QTW_p0303-27a>
極。體乎自然。熙澹漠於元和。抃恬愉於大順。微臣嘗佐汾¶
邑。親覩聖蹤。強名道原。用述真宰。從窅冥而辨物。因象罔¶
而得之。其詞曰。¶ 

三㤅之宗。粵元元始。朱靈丙午。赤明斯起。太上道君。託胎¶
洪氏。後天合德。其惟我李。爰初啟運。符命歸唐。海縣攸屬。¶
六重光。天寶是應。萬壽無疆。大君推策。考歷元陽。空元之¶
中。自然妙有。無鞅之眾。勃勃珠口。迎不見前。隨不見後。外¶
物雖變。我法彌久。龍角嵯峨。肇興靈迹。仙宮乃建。清都伊¶
宅。洞裏天長。寰中地隔。皇矣大道。臨下有赫。金籙祕訣。玉¶
<pb:NFKB_QTW_p0303-27b>
冊元言。陛壇之禮。象法之門。聖祖貽訓。來告孝孫。於茲授¶
命。永保元元。克昌厥後。大慶常存。刊此樂石。以奉至尊。¶ 

* 段同泰¶ 
:PROPERTIES:
:PERSID: QTWAUT0557
:END:

同泰。元宗朝官太常博士。¶ 

** 駮陳貞節廢隱太子等四廟議¶ 
:PROPERTIES:
:TITID: QTWTIT06664
:PERSID: QTWAUT0557
:END:

議曰。古先哲王。作範貽訓。不背時而立矩。必隨俗而裁規。¶
由是因人以設教。從宜而制禮。苟反經以合禮。膠柱以調¶
弦。故三代所以損益不同。百王所以昇降斯別。伏據隱太¶
子章懷節愍懿德等。皆稟殊恩。式創陵寢。一羞蘋藻。驟移¶ 
<pb:NFKB_QTW_p0303-28a>
檀柘。豈非睦親繼絕。悼往推恩者歟。況漢置戾園。晉修虞¶
祀。書稱咸秩。禮記百神。紛綸葳蕤。可略言矣。按陳貞節奏¶
狀云。伏見隱太子章懷節愍懿德太子等四廟。遠則從祖。¶
近則堂昆。並非有功於人。立事於代。而寢廟相屬。祼獻連¶
時。又引漢元帝朝貢禹奏及丞相韋元成匡衡等議。以為¶
先王典禮。不可越者。臣愚以為貢禹上書。匡衡奏記。理異¶
於此。事匪其倫。何者。上述祖宗。遠論壇墠。往復於商周之¶
際。徘徊於遷毀之閒。隱太子等並特降絲綸。別營祠宇。義¶
殊太廟。恩出當時。如逝者之錫蘋蘩。亦猶生者之開茅土。¶
<pb:NFKB_QTW_p0303-28b>
寵章所及。誰謂非宜。且自古帝王。建封子弟。寄以維城之¶
固。咸登列郡之榮。豈必有功於人。立事於代。生者曾無異¶
議。逝者輒此奏停。雖存歿之迹不同。而君親之恩何別。此¶
則輕重非當。情禮不均。神道固是難誣。人情孰云其可。又¶
奏狀云。合樂登歌。有同列帝者。隱太子等廟比來祼享。皆¶
稟舊章。牲止少牢。舞纔六佾。進無季氏之僭。退用諸侯之¶
禮。恭惟故實。未為乖謬。自茲以降。斷亦可知。又據匡衡議¶
思戾太子后園親未盡。謹檢隱太子是皇帝曾伯祖。本服¶
緦麻。章懷是伯父。本服周年。懿德節愍咸是堂昆。本服大¶ 
<pb:NFKB_QTW_p0303-29a>
功。親並未盡。廟不合廢。又準禮。有以舉之。莫敢廢也。故劉¶
歆以為德薄者流卑。德盛者流光。禮無所不順。故無廢廟。¶
又漢司徒掾班彪云。貢禹毀宗廟。匡衡改郊兆。皆數復紛¶
紛不定者何。禮文缺微。古今異制。各為一家。未易可偏定¶
也。考觀諸儒之議。劉歆博而篤矣。據班彪之言。足明古今¶
異制。禮合從宜。按匡衡之議戾太子等。以親未盡不毀。斯¶
則遠窺青史。無可廢之文。上固皇枝。有深根之美。一朝罷¶
廢。竊為不可。隱太子陵廟等權與建立。素非禮官詳定。葢¶
是恩從中來。斯事非外獎。至如漢置戾園。睦親也。晉修虞¶
<pb:NFKB_QTW_p0303-29b>
祀。繼絕也。索神以祭。則旁洽百靈。咸秩無文。則遠霑累代。¶
且匱神乏祀。春秋所非。陟岡在原。詩人攸歎。國家仁及草¶
木。孝通神明。澤既漏於三泉。恩亦覃於九族。豈有遠則堂¶
伯祖。近則堂諸昆。服未絕於緦麻。情見遺於黍稷。臣愚以¶
為置之則綏族。廢之則收恩。綏族則廟存。收恩則享絕。事¶
關聖慮。奏定為宜。謹議。¶ 

¶
