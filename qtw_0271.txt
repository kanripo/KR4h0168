#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0270-22a> 
#+PROPERTY: JUAN 0271
欽定全唐文卷二百七十一¶ 

<pb:NFKB_QTW_p0271-01a>

* 唐紹¶ 
:PROPERTIES:
:PERSID: QTWAUT0444
:END:

紹。尚書臨孫。神龍時歷官侍御史員外郎。睿宗即位。累轉給事中兼太常少卿。先天二年。元宗講武驪山。紹以典儀失軍容誅。¶ 

** 請停四季節日起居諸陵奏¶ 
:PROPERTIES:
:TITID: QTWTIT06083
:PERSID: QTWAUT0444
:END:

臣伏以既安宅兆。禮不祭墓。止謂送形而往。山陵為幽靜之宮。迎精而返。宗廟為享薦之室。但以春秋仲月。命使巡陵。鹵簿衣冠。禮容必備。自天授以後。時有起居。因循至今。乃為常事。起者以起動為稱。居者以居止為名。詳起居之義。非陵寢之法。生事以禮。必勤於定省。死葬以禮。當閟於安厝。豈可以事居之道。行之於送往之時。敢辭命使勞繁。但恐不安靈域。又降誕之日。穿針之辰。皆以續命為名。時人多有進奉。今聖靈日遠。仙駕難追。進止起居。恐乖先典。況京畿傳驛。機速極繁。加以諸陵往來。其馬便多死損。望停四季及忌日降誕并節日起居。陵使但准式二時巡陵。庶得義合禮經。陵寢安謐。¶ 

** 論婦人葬禮用鼓吹疏¶ 
:PROPERTIES:
:TITID: QTWTIT06084
:PERSID: QTWAUT0444
:END:

<pb:NFKB_QTW_p0271-02a>

竊聞鼓吹之作。本為軍容。昔黃帝涿鹿有功。以為警衞。故掆鼓曲有靈夔吼鵰鶚爭石墜崖壯士怒之類。自昔功臣備禮。適得用之。丈夫有四方之功。所以恩加寵錫。假如郊祀天地。誠是重儀。惟有宮懸。本無案架。故知軍樂所備。尚不給於神祇。鉦鼓之音。豈得接於閨閫。准式。公主王妃巳下葬禮。準有團扇方扇綵帷錦幛之色。加至鼓吹。歷代未聞。又準令。五品官婚葬。先無鼓吹。惟京官五品得借四品鼓吹為儀。今特給五品已上母妻。五品官則不當給限。便是班秩本因夫子。儀飾乃復過之。事非倫次。難為定制。參詳義理。不可常行。請停前勅。各依常典。¶ 

** 禁奢侈疏¶ 
:PROPERTIES:
:TITID: QTWTIT06085
:PERSID: QTWAUT0444
:END:

臣聞王公巳下送終明器等物。具標格令。品秩高下。各有節文。孔子曰。明器者。備物而不可用。以芻靈者善。為俑者不仁。傳曰。俑者。謂有面目機發。似於生人也。以此而葬。殆將於殉。故曰不仁。比者王公百官。競為厚葬。偶人像馬。雕飾如生。徒以眩耀路人。本不因心致禮。更相扇慕。破產傾資。風俗流行。遂下兼士庶。若無禁制。奢侈日增。望請王公已下送葬明器。皆依令式。並陳於墓所。不得衢路將行。又¶ 
<pb:NFKB_QTW_p0271-03a>
士庶親迎之儀。備諸六禮。所以承宗廟事舅姑。當須昏以為期。詰朝謁見。往者下里庸鄙。時有障車。邀其酒食。以為戲樂。近日此風轉盛。上及王公。乃廣奏音樂。多集徒侶。遮擁道路。留滯淹時。邀致財物。動踰萬計。遂使障車禮貺。過於聘財。歌舞喧譁。殊非助感。既虧名教。實蠹風猷。違紊禮經。須加節制。望請婚姻家障車者。並須禁斷。其有犯者。官廕家請準犯名教例附簿。無廕人決杖六十。仍各科本罪。¶ 

** 請量減武氏韋氏諸陵守戶疏¶ 
:PROPERTIES:
:TITID: QTWTIT06086
:PERSID: QTWAUT0444
:END:

謹按昊陵順陵。恩勅特令依舊。因循前例。守戶與昭陵數同。又先代帝王陵戶。準式二十人。今雖外氏恩隆。亦須附近常典。請准式量減。取足防閑。庶無逼上之嫌。不失尊崇之道。又親王守墓。舊例唯得十人。梁魯近加追贈。不可越於本爵。準令。贈官用蔭。各減正官一等。故知贈之與正。義有抑揚。禮不可踰。理須裁制。請同親王墓戶各置十人為限。又太廟宿衞。準配正兵。縱令壖內掃除。還以其兵應役。襃德別加廟戶。兼配軍人。既益煩勞。又虧常典。縱使恩加極禮。須準太廟汙隆。別置百人。亦請停廢。¶ 

** 請以正冬至日祀圓丘議¶ 
:PROPERTIES:
:TITID: QTWTIT06087
:PERSID: QTWAUT0444
:END:

<pb:NFKB_QTW_p0271-04a>

臣聞禮以冬至祀圓丘於南郊。夏至祭方澤於北郊者。以其日行躔次。極於南北之際也。日北極當晷度循半。日南極當晷度環周。是日一陽爻生。為天地交際之始。故易曰。復其見天地之心乎。即冬至卦象也。一歲之內。吉莫大焉。甲子但為六旬之首。一年之內。隔月常遇。既非大會。晷運未周。惟總六甲之辰。助四時而成歲。今欲避環周以取甲子。是背大吉而就小吉也。¶ 

* 盧粲¶ 
:PROPERTIES:
:PERSID: QTWAUT0445
:END:

粲。幽州范陽人。舉進士。景龍二年累遷給事中。以忤安樂公主出為陳州刺史。累轉祕書少監。開元初卒。¶ 

** 駁奏安樂公主請為武崇訓造陵疏¶ 
:PROPERTIES:
:TITID: QTWTIT06088
:PERSID: QTWAUT0445
:END:

伏尋陵之稱謂。本屬皇王及儲君等。自皇家以來。諸王及公主墓。無稱陵者。唯永泰公主承恩特葬。事越常塗。不合引以為名。春秋左氏傳云。衞孫桓子與齊戰。衞新築大夫仲叔于奚救孫桓子。桓子以免。衞人賞之以邑。于奚辭。請曲縣繁纓以朝。許之。仲尼聞之曰。惜也。不如多與之邑。唯名與器。不可以假人。若以假人。與之政也。政亡則國家從之。聖人知微知章。不可不慎。魯王哀榮之典。誠別承恩。然¶ 
<pb:NFKB_QTW_p0271-05a>
國之名器。豈可妄假。又塋兆之稱。不應假永泰公主為名。請比貞觀以來諸王舊例。足得豐厚。¶ 

** 復奏駙馬墓無稱陵之典疏¶ 
:PROPERTIES:
:TITID: QTWTIT06089
:PERSID: QTWAUT0445
:END:

臣聞陵之稱謂。施於尊極。不屬王公巳下。且魯王若欲論親等第。則不親於雍王。雍王之墓尚不稱陵。魯王則不可因尚公主而加號。且君之舉事。則載於方冊。或稽之往典。或考自前朝。臣歷檢貞觀以來。駙馬墓無得稱陵者。且君人之禮。服絕於傍期。葢為不獨親其親。不獨子其子。陛下以膝下之恩愛。施及其夫。贈賵之儀。哀榮足備。豈得使上下無辨。君臣一貫者哉。又安樂公主承兩儀之澤。履福祿之基。指南山以錫年。仰北辰而永庇。魯王之葬。車服有章。加等之儀。備有常數。塋兆之稱。不應假永泰公主為名。非所謂垂法將來。作則㣥辟者也。¶ 

** 駁奏皇太子服用疏¶ 
:PROPERTIES:
:TITID: QTWTIT06090
:PERSID: QTWAUT0445
:END:

皇太子處繼明之重。當主鬯之尊。歲時服用。自可百司供擬。又據周官。諸應用財器。歲終則會。唯王及太子應用物並不會。此則儲君之費。咸與王同。今與列國諸侯。齊衡入封。豈所謂憲章在昔。垂法將來者也。必謂青宮初啟。服用¶ 
<pb:NFKB_QTW_p0271-06a>
所資。自當廣支庫物。不可長存藩封。¶ 

* 李景伯¶ 
:PROPERTIES:
:PERSID: QTWAUT0446
:END:

景伯。邢州栢仁人。景龍中為諫議大夫。景雲中進太子右庶子。遷右散騎常侍。以病致仕。開元中卒。¶ 

** 上東宮啟¶ 
:PROPERTIES:
:TITID: QTWTIT06091
:PERSID: QTWAUT0446
:END:

臣聞書曰。惟上帝不常。作善降之百祥。作不善降之百殃。禍福之來。惟人所召。應符影響。可不懼哉。伏惟殿下稟粹重離。摛英若木。道光儲貳。譽表元良。掃凶祲而邦家以寧。贊寶歷而皇祚方永。凡在㣥品。莫不仰賴。語成功則巳大矣。論盛業則巳崇矣。惟當養德青宮。問安紫極。去惡除本。為善務滋。納忠讜於正人。杜浮媚於邪逕。遊心經史。引接文儒。覽古今之得失。為行事之龜鏡。日新其美。豈不盛歟。近承諂曲之徒。私進女色。莫非倡蕩。穢跡可知。將入宮闈。以為娛樂。傷教敗禮。豈復是過。及其出入。矜誇恩幸。坊曲之閒。能無漏泄。至如榮忝簪笏。跡預朝廷。稍涉奸私。尚為深累。況一國之儲副。萬方所瞻奉。焉可不自戒。且政之興衰。皆由化下。自上所及。若草隨風。理在必然。不可不慎。竊惟後宮命婦。員品稍多。兼選良人。固為淑麗。止足之賞。(疑)¶ 

<pb:NFKB_QTW_p0271-07a>
詎假旁求。此非殿下之本心。直被小人之所誤。臣實庸鄙。智識無聞。濫齒榮班。謬參宮相。職在規諫。冀申裨補。若其嘿而自守。何以上荅聖恩。非直尸素之罪人。亦當神祇之所譴。敢罄愚直。以効涓塵。伏願悔巳往之失。知昨非之弊。念色荒之誡。懲縱敗之言。勿近小人。無聽邪說。常恐有失。兢懼為心。則睿德被於㣥方。頌聲振於甿俗。天垂福祐。永保無疆。儻蒙採納。幸甚幸甚。謹昧死奉啟以聞。輕觸威嚴。伏待斧鉞。謹啟。¶ 

* 韓思復¶ 
:PROPERTIES:
:PERSID: QTWAUT0447
:END:

思復字紹出。京兆長安人。少襲祖倫爵長山縣男。舉秀才高第。景龍中累轉中書舍人。開元中遷太子賓客。進爵伯。卒年七十四。諡曰文。¶ 

** 諫捕蝗疏¶ 
:PROPERTIES:
:TITID: QTWTIT06092
:PERSID: QTWAUT0447
:END:

臣伏聞近日河南河北蝗蟲。頃日為害。更益繁熾。經歷之處。苗稼都損。今漸翾飛向西。薦食至洛。使命來往。不敢昌言。山東數州。甚為惶懼。且天灾流行。埋瘞難盡。臣望陛下悔過責躬。發使宣慰。損不急之務。召至公之人。上下同心。君臣一德。持此誠實。以荅休咎。前後驅蝗使等。伏望總停。¶ 

<pb:NFKB_QTW_p0271-08a>

書云。皇天無親。惟德是輔。人心無常。惟惠是懷。不可不收攬人心也。¶ 

** 駮嚴善思絞刑奏議¶ 
:PROPERTIES:
:TITID: QTWTIT06093
:PERSID: QTWAUT0447
:END:

議獄緩死。列聖明規。刑疑從輕。有國常典。嚴善思往在先朝。屬韋氏擅內。恃寵宮掖。謀危宗社。善思此時。遂能先覺。因詣相府。有所發明。進論聖躬。必登宸極。雖交遊重福。葢謀陷韋氏。及其謁見。猶不奏聞。將此行藏。即從極法。且勅追善思。書至便發。向懷逆節。寧即奔命。一面疎網。誠合順生。三驅取禽。來而可宥。惟刑是恤。事合昭詳。請付刑部。集㣥官議定奏裁。以符慎獄。¶ 

** 又駮嚴善思絞刑奏議¶ 
:PROPERTIES:
:TITID: QTWTIT06094
:PERSID: QTWAUT0447
:END:

臣聞刑人於市。爵人於朝。必僉謀攸同。始行之無惑。謹按諸司所議嚴善思。十纔一入。抵罪惟輕。夫帝閽九重。途遠千里。故借天下之耳以聽。聽無不聰。借天下之目以視。視無不浹。今㣥言上奏。採擇宜審。若棄多就少。臣實懼焉。輿誦一乖。下情不達。雖欲從衆。其可及乎。凡百京司。逢時之泰。列官分職。有賢有親。親則列藩諸王。陛下愛子。賢則胙茅開國。陛下名臣。見無禮於君。寧肯雷同不異。今措詞多¶ 
<pb:NFKB_QTW_p0271-09a>
出。法合從輕。¶ 

* 彭景直¶ 
:PROPERTIES:
:PERSID: QTWAUT0448
:END:

景直。瀛州河閒人。中宗朝為太常博士。歷禮部郎中。¶ 

** 請停諸陵每日奠祭疏¶ 
:PROPERTIES:
:TITID: QTWTIT06095
:PERSID: QTWAUT0448
:END:

謹按三禮正文。無諸陵日祭之事。惟著宗廟月祭之禮。故祭法云。天下有王。分地建國。置都立邑。設廟祧壇墠而祭之。乃為親疎多少之數。是故王立七廟。一壇一墠。曰考廟。曰王考廟。曰皇考廟。曰顯考廟。曰祖考廟。皆月祭之。遠廟為祧。有二祧。享嘗乃止。去祧為壇。去壇為墠。壇墠有禱焉祭之。無禱乃止。則此禮典明文。義可求矣。又按禮論。譙周祭志云。天子之廟。始祖及高祖曾祖祖考。皆每月朔加薦。以象平生朔食也。謂之月祭。二祧之廟無月祭。此譙周所著。與古禮義相附。近亦無日祭之文。今諸陵月祭。有朔望并諸節日科。則古禮殷事之義矣。諸節日猶古薦新之義矣。故鄭元注禮記云。殷事月朔月半。薦新之奠也。又注儀禮云。月朔月半。猶平常之朝夕也。大祥之後。即四時焉。此則古者祭皆在廟。近代以來。始分月朔月半及諸節日。祭於陵寢。在廟惟四時正享。及臘為五享。前所奏定。並依古¶ 
<pb:NFKB_QTW_p0271-10a>
禮正文。不旁求外傳。故祭義云。祭不欲數。數則煩。煩則不敬。考據經史無日祭。惟漢七廟議。京師自高祖下至宣帝。與太上皇悼皇考各自於陵旁立廟。又園中各有寢便殿。日祭於寢。月祭於廟。時祭於便殿。至元帝時。貢禹以為太煩。奏請罷郡國廟。丞相韋元成等議。七廟之外。寢園皆無復修。奏可。議者亦以不欲祭數。數則黷。宜復古禮。四時祭於廟。丞相匡衡亦奏七廟迭毀之義。帝從之。又數改。劉歆以為禮去事有殺。引春秋外傳云。日祭月祀。時享歲貢。祖禰則日祭。高曾則月祀。二祧則時享。壇墠則歲貢。至後漢陵寢致祭。無明文以言。魏氏三祖及晉。皆不祭於墓。故晉書云。魏文帝黃初元年。自作終制。立壽陵。無封樹。無寢殿。夫葬者藏也。欲人之不明見。禮不墓祭。欲存亡不黷也。明帝尊奉之。晉宣帝預於首陽山為土藏。不墳不樹。歛以時服。不設明器。景文皆奉成命。無所加焉。景帝後依宣帝故事。自魏三祖以下。不於陵寢致祭。並附於古禮。至於江左。亦不崇園寢。及宋齊梁陳。其祭並無聞。今參詳。以為三禮者。不刊之書。懸諸日月。外傳所記。不與經合。不合依憑。國家率由舊章。討論典禮。謨事作範。垂裕將來。擇善而行。依¶ 
<pb:NFKB_QTW_p0271-11a>
經為允。其諸陵日祭。請准禮停。¶ 

* 袁從之¶ 
:PROPERTIES:
:PERSID: QTWAUT0449
:END:

從之。景龍中官左臺侍御史。¶ 

** 請收長寧公主奴僕奏¶ 
:PROPERTIES:
:TITID: QTWTIT06096
:PERSID: QTWAUT0449
:END:

陛下今若曲受主言。而縱奴掠良人。何以理天下。臣知放則免罪於私門。劾則得罪於公主。終不忍全身遠害。屈法偷生。惟陛下垂照察。¶ 

* 寇泚¶ 
:PROPERTIES:
:PERSID: QTWAUT0450
:END:

泚。中宗朝官長安尉。張仁愿在朔方奏判軍事。開元十三年。由兵部侍郎出守宋州。¶ 

** 對不以騶虞為節判¶ 
:PROPERTIES:
:TITID: QTWTIT06097
:PERSID: QTWAUT0450
:END:

** 　大射之禮有司不以騶虞為節¶ 
:PROPERTIES:
:TITID: QTWTIT06097
:PERSID: QTWAUT0450
:END:

禮經之設。實和天地。凡在有司。理資虔恪。況大射斯御。大侯既張。誦貍首以成章。歌騶虞而應節。匪文匪武。載光於禮容。爰豫爰謀。式備於彞典。崇折俎之儀。助發生之氣。豈得弨弓之旨。致闕公宮。彼茁之規。猶虧相圃。位已乖於司射。法須加於秩宗。請寘鷞鳩之科。以懲樹皮之失。¶ 

** 對開渠判¶ 
<pb:NFKB_QTW_p0271-12a>
岐州刺史馬回奏開渠與人相假貸歲課不時入執事以為勞無成將議裁貶¶ 
:PROPERTIES:
:TITID: QTWTIT06098
:PERSID: QTWAUT0450
:END:

蒲密之化。鄭白之饒。溝洫可以立人。秦漢斯焉定霸。豳風載陳於王業。瓠口深著於甿謠。故典農中郎明濟河於興廢。搜粟都尉定邦國於錙銖。眷彼循良。義存俯企。馬回中和踐化。右翊班條。以為鄴下墱流。功成於舄鹵。南陽疏畝。富埒於京坻。雖開鑿方勤。而清閒每就。假多慙於邵父。終有協於倪公。儻秋蟀春鶊。人樂疲於力役。杏花菖葉。農靡闕於耕桑。輸稅若或先時。菽粟何妨殷積。詳刑議獄。詎曰攸宜。¶ 

