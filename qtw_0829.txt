#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0828-18a> 
#+PROPERTY: JUAN 0829
欽定全唐文卷八百二十九¶ 

<pb:NFKB_QTW_p0829-01a>

* 顏蕘¶ 
:PROPERTIES:
:PERSID: QTWAUT2182
:END:

蕘官給事中中書舍人。¶ 

** 顏上人集序¶ 
:PROPERTIES:
:TITID: QTWTIT16763
:PERSID: QTWAUT2182
:END:

顏公姓薛氏。字茂聖。少工為五言詩。天賦其才。逈超名輩。蕘同年文人故許州節度使尚書薛公字大拙。以文人不言其名。擅詩名於天下。無所與讓。唯於顏公。許待優異。每吟其警句。常曰。吾不喜顏為僧。嘉有詩僧為吾枝派。以增薛氏之榮耳。性端靜寡合。而價譽自彰。名公鉅人。爭識其面。余景福間為尚書郎。故相國陸希聲為給事中。一日謂余曰。顏公自荊門惠然訪我。興盡而去。無以贈其行。請於知交賦送別。余亦勉為應命。而莫之披覩也。後數載。余罷自合江。沿浹流而下。至荊之日。方遂疑闕。閱其篇章。䖟其儀相。然後知師之盛名不虛得也。向之送別者。自故太傅相國韋政公而下。凡四十三首。余亦別為一卷。陸相公為序。余繼忝清華薦兼史任。宜以師之名字書於文苑傳中。緝編未遑。漏略是懼。今且掇師之序於詩集之前。其五言七字詩凡四百篇。以為儒釋之光。余與師周旋殆將十稔。¶ 

<pb:NFKB_QTW_p0829-02a>

始仰師為詩家之傑。今與師為方外之期。契分知心。言之無愧。若師本教之行。自為其徒所宗。則非愚儒之所敢知也。光化三年孟夏序。¶ 

* 李詷¶ 
:PROPERTIES:
:PERSID: QTWAUT2183
:END:

詷。光化時人。¶ 

** 顏上人集序¶ 
:PROPERTIES:
:TITID: QTWTIT16764
:PERSID: QTWAUT2183
:END:

夫仁明至儉之君。返淳覆邪。懲嗜慾玩好。俾奇侈捐隱。異貢燬烈。而不能致純玉而不用者。葢宗廟之彞器。在貞達和順之全德也。故和氏三刖而不死。崑岡縱焚而不夷。俾受瑞者於今稱其美焉。然則稱其美固亦久矣。而知其美之名者。將在於何焉。夫惟詩書。秦人焚之。既燼益活。抑可對於是而又大矣。則今之人稱詩之美者亦久矣。(闕一字)旨也將在於何焉。洎乎得其綱組。序而明之。則二南隱微之旨行於世。為百家宗旨者。在乎序也。詷讀左邱明傳素王微旨。則知懲勸之道。教化之本。周孔之標度。盡在於詩矣。顧詩之言。惡可容易而語乎。釋門高德顏公尚為詩。不入聲相得失哀樂怨歡。直以清寂景搆成數百篇。其音清以和。其氣剛以達。妙出無象。虛涵不為。冷然若懸。未扣而響。¶ 

<pb:NFKB_QTW_p0829-03a>

信其功之妙也。不可得而稱矣。信其旨之深也。不可舉而言矣。嗚呼。河漢蕩蕩而東。人見其浮重載矣。不知其所以浮者何也。雅頌郁郁而南。人見其化夷俗矣。不知其所以化者何也。吾師復不拔於彼植於此。其所以者何也。詷常蒐文獵儒。乘邱索穴。睹師之作。異而序之不足。舉師之美。為後人宗旨也。¶ 

* 陳岳¶ 
:PROPERTIES:
:PERSID: QTWAUT2184
:END:

岳。吉州廬陵人。十舉進士不第。江西鍾傳辟為從事。光化中議以蒲帛徵之。不果。卒。¶ 

** 春秋折衷論序¶ 
:PROPERTIES:
:TITID: QTWTIT16765
:PERSID: QTWAUT2184
:END:

聖人之道。以春秋而顯。聖人之文。以春秋而高。聖人之文。以春秋而微。聖人之旨。以春秋而奧。入室之徒。既無演釋。故後之學者。多失其實。是致三家之傳。並行於後。俱立學官焉。噫。絕筆之後。歷戰國之艱梗。經暴秦之焚蕩。大漢初興。未暇崇儒術。至武帝方設制策。延天下英雋有董仲舒應讖記而通春秋。仲舒所業惟公羊傳。仲舒既歿。則有劉向父子。向受業穀梁。歆業左氏。左氏之道。假歆而振。自斯學者愈茂。欲存左氏而廢公穀。則西漢鴻儒向歆。欲存公¶ 
<pb:NFKB_QTW_p0829-04a>
穀而廢左氏。則邱明與聖人同代。是以皆各專一傳。夫經者本根也。傳者枝葉也。本根正則枝葉固正矣。本根非則枝葉曷附焉。矧公羊穀梁。第直釋經義而已。無他蔓延。苟經義是。則傳文亦從而是矣。經義非。則傳文亦從而非矣。左氏釋經義之外。復廣記當時之事。備文當時之辭。與二傳不類。或謂邱明受經於仲尼。豈其然歟。苟親受之經。則當橫經請問。研究深微。間不容髮。安得時有謬誤。致二傳往往出其表邪。蓋業左氏者以二傳為證。以斯為證。謂與聖人同時。接其聞見可也。謂其親受之經則非矣。聞不如見。見不如受。邱明得非見歟。公羊穀梁得非聞歟。故左氏多長。穀梁多短。然同異之理。十之六七也。鄭元何休賈逵服虔范[:#AS-885A:●]杜元凱。皆深於春秋者也。而不簸穅蕩秕。芟稂抒莠。掇其精實。附於麟經。第各釀其短。互鬬其長。是非千種。惑亂微旨。其弊由各執一家之學。學左氏者則訾公穀。學公穀者則詆左氏。乃有膏肓廢疾墨守之辨設焉。謂之膏肓廢疾者。則莫不彌畱矣。亡一可砭以藥石者也。謂之墨守。則莫不堅勁矣。亡一可攻以利者也。¶ 

* 李明啟¶ 
:PROPERTIES:
:PERSID: QTWAUT2185
:END:

<pb:NFKB_QTW_p0829-05a>

明啟。龍德時人。¶ 

** 柱國牛公新築州城創建公署記¶ 
:PROPERTIES:
:TITID: QTWTIT16766
:PERSID: QTWAUT2185
:END:

昔秦始皇蠶食諸侯。夷滅六國。乃命將軍蒙恬開拓泥陽北地。以縣陽周。是為寧郡理所。三十六郡之一也。粵以南屬新平。北連安化。密邇藩落。咫尺塞垣。復以襟帶乎神州。保障其疆宇。故以底寧而命州之名焉。自歷代莫不慎選英奇文武兼資之才。牧守茲郡。今也隴西司空牛公名知業字子英。秀禀岳靈。氣涵天表。先朝一舊。奕葉承光。申勤劬於昧爽之間。竭匡輔於紹開之際。博文經武。寇河內復可見于漢年。尚德代謀。平荊州不獨稱於晉世。孝弟性符於天爵。忠貞道冠於人臣。固已敦詩書。說禮樂。親仁樂善。好古慕今。虛席待賢。輕財重義。公之先太師威公。佐命元勳。宣力王室。表儀雄傑。駕馭忠良。靖難扶傾。決勝於百餘戰內。變家為國。推功於四十年間。凡統制劇郡雄鎮。精師銳旅。積勳累業。不可具陳。蓋已載於青史列傳矣。我司空公素禀父風。早師家範。挺耿介不㣥之志。有匡扶盡瘁之勞。朝廷紀宣孟之勳。裕茲垂後。初授司空公房州剌史。尋之郡所。布六條之政。治千乘之賦。草上之風自偃。車後之¶ 
<pb:NFKB_QTW_p0829-06a>
雨旋隨。而是州多有淫祠。土風祀以徼福。咸費產殫用。亟具酒食。娑抃相聚。奔走若狂。廢彼農功。求於鬼道。公患之。悉命焚之。惟列於祀典者。廟貌如故。自爾方易其妖弊之俗。其編戶亦頗多譽公之明鑒遠識矣。故使其愛之如父母。畏之如雷霆。方讙來暮之歌。遽有去思之戀。公以河朔之烟塵未靖。征鎮之金鼓方殷。乃自表上聞。請從軍展効。將選行日。欲赴河壖。於是耆艾鯢鮐。率其父子兄弟。詣襄陽本府。請奏舉畱公。陳乞往來。遶路旁午。比離郡之日。諸里寓髦雋及官吏僧道耆老至百姓攀臥擁軾。匍匐相與。殆千百人。使蕃於前。僅六十里。或呼或立。且止且行。公敦諭慰勉之數四。將暝方散。其士民懷之。畱惜有如是矣。於是經皇闕。躬面天顏。聖上俯讚至公。嘉乎丕績。錫之珍玩奇品。不可紀載。爾喻以魚水之道。委諸心膂之師。尋授右羽統軍。躬擐甲冑。身先士卒。莫不名高八校。義冠六師。去歲以寧州前政江司空為岐涇乘間伺隙。犒軍內寇。烽爟交舉。斥堠馳奔。境鄙虔劉。民斯俶擾。俄而失其守禦。旋至淪胥。此州既為攻陷。上以疇諮可康。僉諧亮采。乃命公帥本軍分總柄戍。西征收復。至則戎憝專據。兇悍方熾。反為¶ 
<pb:NFKB_QTW_p0829-07a>
深壁。欲老我師。公所統禁衛之精驍。皆中堅之良族。丹兕文駟。鶴列魚麗。燧象雞。跳貙擲貘。久養勇於投石拔拒。自迎前於破竹拉枯。得莒嫠度紡之程。有堇父斷布之徇。於是殷輪親鼓。摩壘凌牆。拔燕幟於瞬息之間。復齊壁於誰何之際。比及克下。而居人蕩空。遺堵窽墟。巋然在目。公於是自右羽林統軍金紫光祿大夫檢校司空授寧州牧守。視事之日。止水在庭。問俗之辰。露冕按部。布德行慶。授方任能。去奢即儉。自邇柔遠。義以懷之。忠以告之。令以濟之。威以董之。綏之斯來。動之斯和。分條共貫。革故鼎新。事曷僶俛。理務振提。求之而必究短長。盡瘁而匪懈夙夜。惸嫠覃惠。貧窶復蘇。勵廉隅而不讓還珠。殖生聚而相斆佩犢。循善胥勸。姦宄屏迹。無鞠之元。慷慨而欣戴二天。相郭之人。倚賴而勞門五日。附如羶蟻。漸以相勼。咸連臂而興歌。喜息肩以有所。此州之公署廨宇郵亭。自建州之始迄今。載祀遠矣。本悉在交牆之西。中阜之上。比年以來。飛縱燎。煨燼之末。繼加毀折。至是畧盡。殄(闕一字)無遺者矣。心匠神贊。宏規間起。濬發奇制。見惟獨明。於是爰度隙地。薙彼荒榛。畫斯子牆。方必中矩。負艮山之八。次坎水之一。遂¶ 
<pb:NFKB_QTW_p0829-08a>
乃備板幹。具畚鍤。定之方中。火亦未見。興役於三農之隙。賦徒無二事之讟。悅以使之。寬以濟之。恩惠洽而士乃同心。力役均而民無倦色。量功命日。不愆於素。浹月之間。崇墉俄就。嶷如斷壑。亘若長雲。闉堞矗聯。睥睨相屬。干櫓重沓。楯槊森羅。百雉既周。九拒可掎。平岡[:#AS-8CB2:⿺⻎已]迤。固即之而固護金湯。斷㮙延緣。豈假之於依憑郢漢。新子州之南埤。建門臺之高觀。為鳴鼙吹角之所。鬱然特起。以面修衢。丹雘赫奕。粉素皎晶。是謂山有木。工則度之。次下馬門。次中衙㦸門。大廳小廳。內廳寢堂。中堂煖堂。皆棟梁宏麗。柱礎丁當。廊廡四周。堦圯重複。戶牖簷霤掩映。亦不在乎山節藻梲。刻桷丹楹。矧乃棼楣副密。軒檻縈迴。窮思於解飛。取謀於梓慶。鈲槻孕妙。歌(闕一字)呈能。曲直從繩。袤丈必中。美哉煥焉。自餘[:#AS-8D74:⿸广既]庫曹署。軍事院州院。牙將孔目諸院。馬將鞠場。教旗講武。馳驛之傳舍。兵食之儲廪。皆新所剏置焉。然後疏彼康莊。高其閎閈。右列[:#AS-9761:⿰⿸厂墨⻏]闠。賈區貿貨於日中。平分井居。堵(闕一字)周環於宇下。四民各敬其本。百工用肄其業。既富既庶矣。苟完苟美矣。衛文公之治本國。孰可比方。皇甫嵩之莅并州。正應如此。今公之創修是州也。本無廡下¶ 
<pb:NFKB_QTW_p0829-09a>
之金。悉解橐中之素。計是用家財之費。盈於巨萬金矣。今不復列其緡鏹之數。具在別計(闕一字)詩云。樂只君子。邦家之基。又曰。顯允君子。宜民宜人。子曰。善人為邦。可以勝殘去殺矣。是知名邦大國。無其人。則曷能序三才。崇五教。奉六氣。制七情。移風易俗。阜財解慍與。然則君子居之。何陋之有。斯郡比以厥俗淳質。厥民樸畧。寡桑柘之。惟黂枲紡綜以資衣裳。若夫允濟九功。皆可歌乎厚生利用。光全七德。遂溥洽乎和衆安民。加以雨順風調。年豐道泰。此即我司空憂民及物之所應矣。百姓皆曰。愷悌君子。民之父母。明啟奄中鄙士。闕里諸生。謬沭奬知。退慚菲薄。遽承指命。便輒搜研。詎能敷盛美之形容。適足致揶揄之(闕一字)誚。務歸摭實。情鄙虛華。聊備刊記。用垂永久。¶ 

* 竇潏¶ 
:PROPERTIES:
:PERSID: QTWAUT2186
:END:

潏官京兆尹。出為宣歙觀察使。¶ 

** 池州重建大廳壁記¶ 
:PROPERTIES:
:TITID: QTWTIT16767
:PERSID: QTWAUT2186
:END:

甿巢虐池之二年。潏自平原郡得此郡。其始至也。無屋宇城壁之事。無市井人物之類。瓦骼凹亞。相甃雜視。一之月檢訪鄉籍。二之月完聚瘡痍。三四月後。病者起。亡者歸。瓦¶ 
<pb:NFKB_QTW_p0829-10a>
者投。骼者掩。明年春夏熟冬熟。其歸者起者。有風雨之備。而江盜未息。天租無寄。故郡人有廨宇城壁之請。既城壁焉。則人得以避寇。既廨署焉。則物得以營帑。鼓角器械。廳堂簷廡。自濠塹周於四隅。其間合建置者。一無所闕。木端鐵橫。分別出入。於戲。自永泰至乾符戊戌歲。是城也以李僕射為祖。自乾符至於中和癸卯歲。是城也潏不敢讓勞。其基趾始末。存韓剌史裴晉公語中。鑾輿幸蜀之四年冬。是年王師始克宮闕記。¶ 

* 沈玢¶ 
:PROPERTIES:
:PERSID: QTWAUT2187
:END:

玢官溧水縣令。兼監察御史。¶ 

** 續仙傳序¶ 
:PROPERTIES:
:TITID: QTWTIT16768
:PERSID: QTWAUT2187
:END:

古今神仙。舉世知之。然飛騰隱化。俗稀可覩。先賢有言曰。人間得仙之人。且十不聞其一。況史書不載神仙之事。故多不傳於世。詳其史意。以君臣父子理亂忠孝之道激勵終古也。若敦尚虛無自然之迹。則人無所拘制矣。史記言三神山在海中。仙人居金銀宮闕。不死之藥生其上。人有欲近山者。則風引船而去。終莫能到。斯亦激勵拘制之意也。大哉神仙之事。靈異罕測。述云。初之修也。守一鍊氣。拘¶ 
<pb:NFKB_QTW_p0829-11a>
謹法度。孜孜辛勤。恐失於纎微。及其成也。千變萬化。混跡人間。或藏山林。或遊城市。其飛昇者。多往海上諸山。積功已高。便為仙官。卑者猶為仙民。何者。十洲間動有仙家數十萬。耕植芝田。課計頃畝。如種稻焉。是有仙官分理仙民及人間仙凡也。其隱化者如蟬蛻。畱皮換骨。保氣固形於巖洞。然後飛昇。成於真仙。信非虛矣。玢生而慕道。常愧積習。自幼及長。遊歷宦途。周遊寰宇。凡接高尚所說。或覽傳記。兼復聞見。皆銘於心。而書於牘。又以國史不書。事散於野。矧當中和兵火之後。墳籍猶闕。詎有秉筆紀而述作者。處世斯久。人漸稀傳。惜哉。他時寂無遺聲。今故編錄其事。分為三卷。冀資好事君子學道之人談柄。用顯真仙者哉。朝請郎前行溧水縣令兼監察御史賜緋魚袋沈玢撰。¶ 

* 劉詠¶ 
:PROPERTIES:
:PERSID: QTWAUT2188
:END:

詠官澤州錄事參軍。¶ 

** 堂陽亭子詩序¶ 
:PROPERTIES:
:TITID: QTWTIT16769
:PERSID: QTWAUT2188
:END:

堂陽縣者。王趙古封。清漳大邑。厥貢惟上。其民實繁。山川超絕於水經。物產闐駢於地誌。覽高海岸。過田光春雪之言。會出河魴。動張翰秋風之思。為貨泉之藪澤。乃煙月之¶ 
<pb:NFKB_QTW_p0829-12a>
津梁者焉。其東亭也。地壓上流。名居勝境。傍依古堞。下瞰平原。羅物象於簷楹。簇江山於左右。一川風景。隨朝暮以長新。四面煙花。逐炎涼而各異。至若春草碧。春波清。雲乍合。雨初晴。風颺柳花汀鷺起。棹穿荷葉浦魚驚。此景也。桃源金谷。謬得其名。又若秋蓼紅。秋水綠。菡萏香。鳬鷗浴。陌上人歌隴首詞。月中漁唱江南曲。此時也。青草洞庭。比之不足。故得蘭臺俊彥。蓬島神仙。或因稅駕之飲。競縱臨川之賞。乃有扶風員外。悉皆畱題粉壁。著詠雕梁。隋珠與趙璧相鮮。鳳竹共鸞絲迭奏。迴鏘詞律。妙盡精華。乃文苑之儀刑。實翰林之圭臬。詠竊窺宗伯。強述荒蕪。何異對烏兔而耀螢光。見珠璣而衒魚目。孰知不可。安忍無言。輒憑藤角之花。少紀蘭臺之事。白沙製序。徒向慕於古人。淥水裁詩。竟有虧於先哲。遽成一絕。以厠㣥英者矣。天祐初春月日戊寅謹序。¶ 

* 張恕¶ 
:PROPERTIES:
:PERSID: QTWAUT2189
:END:

恕。韶州始興人。官刑部郎中。¶ 

** 請放還偽廷貶降官奏¶ 
:PROPERTIES:
:TITID: QTWTIT16770
:PERSID: QTWAUT2189
:END:

伏以革故從新。方恢於聖運。赦過宥罪。繼洽於君恩。故澤¶ 
<pb:NFKB_QTW_p0829-13a>
布九天。無所不及。慶流萬國。無所不周。伏惟皇帝義布幽明。化均動植。改秦隋之覆轍。繼周漢之昌圖。上簡帝心。蕩蕩方臻於壽域。下符民欲。熙熙將返於淳風。彌寬含垢之情。遐廣推恩之道。臣伏見去年閏十一月二十九日赦書節文。應偽廷貶降官未量移者與復資。責授官亦與復資。應徒流收管人並放還者。又覩今年八月二十五日德音節文。應自創業已來降黜者。並與放還。枯鱗再泳。朽木重芳。是知宏貸之朝。大舉哀矜之典。所有偽廷貶降官等。雖經量移。盡思歸復。每望雲天之澤。嘗懸省責之心。特冀聖慈。更加念恤。未敢希復序資品。且乞令放還鄉閭。所冀表明代之好生。遂小人之懷土。臣叨司刑典。獲奉赦條。願迴解網之仁。用廣垂衣之化。¶ 

* 薛昌序¶ 
:PROPERTIES:
:PERSID: QTWAUT2190
:END:

昌序。昭宗時人。¶ 

** 重修法門寺墖廟記¶ 
:PROPERTIES:
:TITID: QTWTIT16771
:PERSID: QTWAUT2190
:END:

夫大聖示其不滅。證以無生。燃慧炬以燭幽。泛慈航而拯溺。在三千界。開八萬門。誘捨愛河。勸離苦海。香山月殿。長侍晬容。鷲嶺龍宮。時聞半偈。與消塵劫。令出昏衢。按後魏¶ 
<pb:NFKB_QTW_p0829-14a>
誌。阿育王役使鬼神於閻浮提造八萬四千墖。華夏之中有五。秦國岐山得其一焉。又按神州三寶通錄。華夏有墖一十九所。岐陽聖跡。復載其中。朝觀光相。夕覩聖燈。究異草之西來。驗靈跡之所止。供盈香積。罏馥旃檀。面太白而千謺雲屏。枕清渭而一條翠帶。又文皇遷寢殿而修花墖。冀拔㣥迷。天后闢明堂而俟真身。庶康萬彙。編於史冊。傳以古今。粵自有周。洎乎大漢。至於晉魏。爰及齊梁。隋文則誓志焚修。我唐則累朝迴向。莫不歸依聖教。恭敬真宗。募善行於阿育王。結慈緣於金龍子。嘉徵迭變。靈應無窮。或元鶴飛翔。不離於紺宇。或卿雲搖曳。靡捨於金繩。分舍利於五十三州。增福田於千萬億祀。間生芝草。頻現雨花。真形試火而火不焚。因其吳主。寶墖居水而水不近。彰自薊門。禮懺者沉痼自痊。瞻虔者宿殃皆滅。金仙入夢。白馬戒塗。傳經既自於西天。演法俄流於東土。今則天演禀異。帝裔承榮。立鴻勳於多難之秋。彰盛烈於阽危之際。徧數歷代。曾無兩人。增美儲闈。傳芳玉牒。將中興於十九葉。纂大業於三百年。竭力邦家。推誠君父。身先萬旅。屢掃欃槍。血戰中原。兩收宮闕。故得諸侯景仰。八表風隨。朝萬國而無¶ 
<pb:NFKB_QTW_p0829-15a>
慙伯禹。叶五星而不讓高皇。惡殺好生。泣辜罪已。天復元年。施相輪墖心橖柱方一條。天復十二年。以舊寺主寶真大師賜紫沙門(中闕)大師遶墖修覆堦舍二十八間。至十三年。迄契至誠。果諧元感。迅雷驟起。大雨(中闕)吹沙涌出寶堦。化成金像。移山拔海。未足稱奇。聖力神功。咸驚不測。天復十四年。(中闕)及塑四十二尊賢聖菩薩。及畫西天二十(闕)祖兼題傳法記及諸功德。皆彩繪(中闕)內外塑畫功德八龍王。天復十九年至二十年。葢造護藍牆舍四百餘間。及甃墖庭兩廊(中闕)天復十九年二十年四月八日。遣功德使特進守左衛上將軍上柱國隴西縣開國伯食邑七百戶李繼潛僧錄(中闕)首座普勝大師賜紫沙門寡辭宣奉絲言敷傳聖懇兩件。施梵夾金剛經一百卷。蓋自王奉教精勤。躬親繕葺。不墜祇園之教。普傳貝葉之文。墖前俵施十方。僧衆受持。兼香油蠟燭。相繼路歧。至天復二十年庚辰至壬午歲。修墖上層綠琉璃甎瓦。窮工極麗。盡妙罄能。斧斤不輟於斯須。繩墨無虧於分寸。法雲廣布。佛日高懸。不殊兜率天中。靡異菩提樹下。悟其寶相。了彼真空。金像巍峩。福護於鳳鳴之境。神光煜爚。照臨於鶉首之郊。必使玉歷長新。¶ 

<pb:NFKB_QTW_p0829-16a>

瑤圖永煥。紹高祖太宗之丕搆。邁三皇五帝之宏猷。王子天孫。光承運祚。大君聖后。罔墜花香。修寺主安遠大師賜紫沙門紹恩。戒行圓明。精持堅確。禀先師之遺訓。成大國之良因。放鶴掌中。降龍座下。護珠內潔。世垢莫侵。虔奉宸嚴。遐裨勝果。希傳永永。爰刻磷磷。昌序藝愧彩毫。詞非黃絹。謬承睿旨。俾抒斯文。殊匪研精。難逃荒鄙。天佑十九年歲次壬午二月壬子朔二十六日丁丑記。¶ 

* 韓偓¶ 
:PROPERTIES:
:PERSID: QTWAUT2191
:END:

偓字致光。京兆萬年人。第進士。佐河中幕府。召拜左拾遺。累遷左諫議大夫。宰相崔允判度支。表以自副。入翰林為學士。遷中書舍人。從昭宗幸鳳翔。遷兵部侍郎。進承旨。朱全忠惡之。貶濮州司馬。再貶榮懿尉。徙鄧州司馬。挈其族南依王審知。卒。¶ 

** 紅芭蕉賦¶ 
:PROPERTIES:
:TITID: QTWTIT16772
:PERSID: QTWAUT2191
:END:

瞥見紅蕉。魂隨魄消。陰火與朱華共映。神霞將日腳相燒。謝家之麗句難窮。多烘繭紙洛浦之下裳頻換。剩染鮫綃。鶴頂儘侔。鷄冠詎擬。蘭受露以殊忝。楓經霜而莫比。趙合德裙間一點。願同白玉唾壺。鄧夫人額上微殷。卻賴水晶¶ 
<pb:NFKB_QTW_p0829-17a>
如意。森森山[:#AS-FBED:●]雙山[:#AS-FBED:●]雙。脈脈亭亭。舊玉之瑳來若指。彤雲之剪出如屏。鶯舌無端。妒天桃而未咽。猩脣易染。嬲浮蟻以難醒。在物無雙。於情可溺。橫波映紅臉之艷。含貝發朱脣之色。僧虔密炬。爍桂棟以難藏。潘岳金釭。蔽繡幃而不隔。大凡人之麗者必動物。物之尤者必移人。不言而信。其速如神。所以月彩下蠙珠之水。梅酸生鶴嗉之津。寧關巧運。自合天真。有影先知。無聲已認。體疎而意密。跡遠而情近。天穿地巧。幾人語絕色難逢。萬古千秋。唯我睠紅英不盡。¶ 

** 黃蜀葵賦¶ 
:PROPERTIES:
:TITID: QTWTIT16773
:PERSID: QTWAUT2191
:END:

色配中央。心傾太陽。布葉近臨於玉砌。移根遠自於銅梁。[:#AS-9478:⿳艹口咢]綠華未遇楊羲。冠簪駊騀。杜蘭香喜逢張碩。巾帔飄揚。銀漢之星機欲曙。金臺之漏箭初長。動人妖艷。馥鼻生香。千里鵠雛。濫得名於太液。三秋菊蘂。虛長價於柴桑。向日微困。迎風欲翔。周昉神疲。吮筆而深慙思拙。江淹色沮。擘牋而所恨才荒。蝶翅堪憎。蜂鬚可妒。幾多之金粉遭竊。一點之檀心被污。何須逼視。漢夫人之鴛寢多羞。不待含情。晉天子之羊車自駐。激電寒暄。跳丸烏兔。得不淹畱。深勞顧慕。懊恨張京兆。唯將桂葉添眉。悵望齊東昏。卻把蓮花¶ 
<pb:NFKB_QTW_p0829-18a>
襯步。騷人易老。絕色多愁。曷忍在綺窗側畔。唯當居繡戶前頭。目斷猶駐。魂消未收。映葉而似擎歌扇。偎欄而若墮妝樓。感荀粲之殷勤。誓無緘著。怨謝鯤之強暴。未近風流。清旦鶯啼。黃昏客散。鶴頸兮長引。猿腸兮屢斷。攀條立處。林烏應笑於後棲。欹枕看時。梁燕或聞於長歎。已而已而。唯有醉眠於叢畔。¶ 

** 諫奪制還位疏¶ 
:PROPERTIES:
:TITID: QTWTIT16774
:PERSID: QTWAUT2191
:END:

貽範處喪未數月。遽使視事。傷孝子心。今中書事一相可辦。陛下誠惜貽範才。俟變縗而召可也。何必使出峩冠廟堂。入泣血柩側。毀瘠則廢務。勤恪則忘哀。此非人情可處也。¶ 

** 論宦官不必盡誅¶ 
:PROPERTIES:
:TITID: QTWTIT16775
:PERSID: QTWAUT2191
:END:

東內之變。敕使誰非同惡。處之當在正旦。今已失其時矣。臣見陛下詔書云。自劉季述等四家之外。其餘一無所問。夫人主所重。莫大於信。既下此詔。則守之宜堅。若復戮一人。則人人懼死矣。然後來所去者。已為不少。此其所以忷忷不安也。陛下不若擇其尤無良者數人。明示其罪。置之於法。然後撫論其餘曰。吾恐爾曹謂吾心有所貯。自今無¶ 
<pb:NFKB_QTW_p0829-19a>
可疑矣。乃擇其忠厚者。使為之長。其徒有善則奬之。有罪則懲之。咸自安矣。今此曹在公私者以萬數。豈可盡誅邪。夫帝王之道。當以重厚鎮之。公正御之。至於瑣細機巧。此機生則彼機應。以終不能成大功。所謂理絲而棼之者也。況今朝廷之權。散在四方。苟能先收此權。則事無不可為者矣。¶ 

** 御試繳狀¶ 
:PROPERTIES:
:TITID: QTWTIT16776
:PERSID: QTWAUT2191
:END:

臣才不邁㣥。器非拔俗。待價既殊於櫝玉。窮經有媿於籝金。遭遇清時。涵濡睿澤。峩冠振珮。已塵象闕之班。舐筆和鉛。更入金門之召。擊缽謝楗。纂組非工。撫已循涯。以榮為懼。¶ 

** 香奩集自序¶ 
:PROPERTIES:
:TITID: QTWTIT16777
:PERSID: QTWAUT2191
:END:

遐思宮體。未敢稱庾信工文。卻誚玉臺。何必倩徐陵作序。粗得捧心之態。幸無折齒之慚。柳巷青樓。未嘗糠粃。金閨繡戶。始預風流。咀五色之靈芝。香生九竅。咽三危之瑞露。春動七情。如有責其不經。亦望以功掩過。¶ 

** 手簡十一帖¶ 
:PROPERTIES:
:TITID: QTWTIT16778
:PERSID: QTWAUT2191
:END:

昨日奉示及。不任悚荷。偓以風毒。腳氣發動。今日亦不任¶ 
<pb:NFKB_QTW_p0829-20a>
入謁。彼此抱病。切徒詠思。出得且以面相為意。幸甚幸甚。謹狀。　八月二日偓狀。　　某所聞甚不恒。勿惜示及。偓今日衰迫情地。旦夕難勝。況又孤侄已下。兼與小男等四處分散。中夜往往驚呌。便達曉號咽。衰邁之年。不自堪忍。計申令聞此寃慟。必賜軫念。不更滯畱。亦望眷私委曲。見為仰托。小版計日夕相見。諸郎君學問當進。自此分飛。未知何日復遂相見。言及此。黯然久之。珍重珍重。謹狀。偓狀。¶ 

特惠粉藥。無非濟安。不任佩荷之至。楊氏方寫了。竟未勘畢。既承切要徐送。何故又忽急徵此方也。本欲來拜謁。見取藥方。或慮無暇接客。以俟別日。香粉合複并裹半祙複并元樸楊子方複子。伏奉撫。偓熱躁甚。曲不成字。此信。偓狀。¶ 

虵藥神效已顯驗。紫微不小。悉兒必達中喜。虵垂不濟。入口便拔。特謝謹疏。乞不容易與人。必恐所言詮處。切切托托。不是惡心肚。蓋名方神藥。自古皆禁妄傳。縮水法亦乞不泄。見有人相尤。竟未見。他非試驗不敢發。大道無事。且下訪。何太疏徐。所不會恡。十二日偓狀。¶ 

<pb:NFKB_QTW_p0829-21a>

悶甚欲畧出。人馬若閒。伏願一借。若可允。遂稍早令來。免衝甚熱。苟或有幸他使。亦乞在賜斯處。謹狀。　廿一偓狀。燈下狀。曲不成字。¶ 

旬日前所諮啟。乞一書與建州。為右司李郎中經過。希稍延接。況承舍人亦與正郎舊知聞。必切於施分。今晚有的的人去。若可踐言。速乞封示。幸甚幸甚。偓雖承建州八座眷私。自是旅客。難於托人。伏惟照察。偓狀。　十月十五日偓狀。¶ 

楊學士兄弟來此消梨子。兩日前已尋得花時。伏望拴拔。謹狀。　十四日偓狀。¶ 

今日若不他出。可以畧借人馬否。先冀到宅。兼別行一兩處。人事脫或有所拘牽。即乞不垂形跡。以俟後期。伏惟照察。謹狀。　六月廿七日早偓狀。¶ 

前者三賢采戲。共輸弟羅吾弟主辦。偓偶先擲五隻。深覺巋然。幸有輸右省長行三儇輒欲助成一味。適舍人傳語來使。今謹送上。所以在前狀中不言。今特修此。伏惟照察。謹狀。　念六日偓狀。　乏楮甚。小簡甚欲拜侍。且是怕惱亂。此會不知何時。定為之。¶ 

<pb:NFKB_QTW_p0829-22a>

眷私借及女使衣服。不任悚荷。來早令入州人馬。必希踐言。泉州書謹封納書中。亦說皆諮托。必望周而述之。幸甚。謹狀。　九日偓狀。¶ 

憂眷借及米貳碩。不任濟荷。鈍拙無謀。惟撓知與。不勝愧赧之至。即冀拜謁。它冀面述。謹狀。　念二日偓狀。¶ 

* 林嵩¶ 
:PROPERTIES:
:PERSID: QTWAUT2192
:END:

嵩字降神。長溪人。登乾符二年進士。除祕書省正字。值黃巢之亂。遂東歸。觀察使李晦辟為團練巡檢官。轉度支使。後除毛詩博士。官至金州剌史。¶ 

** 太姥山記¶ 
:PROPERTIES:
:TITID: QTWTIT16779
:PERSID: QTWAUT2192
:END:

山舊無寺。乾符間。僧師待始築居於此。乃圖其秀拔三十三峰。遊太姥者。東南入自金峰庵。東入自石龍庵。即謺石庵。又山外小徑。自北折而東。亦入自石龍庵。西入自國興寺。寺西有墖。北入自玉湖庵。庵之東為圓潭庵。國興寺東有巖洞。奇石萬狀。曰玉笋芽籤。曰九鯉朝天。曰石樓。樓下有隱泉。曰觀音洞。曰仙童玉女。曰半雲洞。曰一線天。石壁夾一小徑。如委石石罅中。天光漏而入。僅容一人行。長可半里。躡登而上。路中曰牛背石。石下曰萬丈崖。崖上為望¶ 
<pb:NFKB_QTW_p0829-23a>
仙橋。橋西曰白龍潭。有龍伏焉。雷轟電掣之時。洞中韸韸如鼓聲。天旱禱雨輒應。潭之西曰曝龍石。峯上曰白雲寺。又上曰摩尼宮。室後有頂天石。石有巨人跡二。可長二尺。此摩霄頂。太姥山顛也。山高風寒。夏月猶挾纊。山木無過四尺者。石皆皸瘃。秋霽望遠。可盡四五百里。雖浙水亦在目中。(已下闕)乾符六年記。¶ 

** 周朴詩集序¶ 
:PROPERTIES:
:TITID: QTWTIT16780
:PERSID: QTWAUT2192
:END:

顏子聖聲。與日月而不盡。黔婁貧譽。等江河而共存。於戲。先貧俱足。亦顏黔之流。而能於詩。惜哉。不雍容金馬門。踧踖宣尼戶。乾符七年。閩城殞賊。悲夫。先生名朴。字見素。生於釣臺。而長於甌閩。與李建州頻方處士干為詩友。一篇一詠。膾炙人口。鸑鷟屈軼。祥瑞皇家。迂僻而貧。聾瞽不重。高傲縱逸。林觀宇宙。視富貴如浮雲。蔑珪璋如草芥。惟山僧釣叟。相與往還。蓬門蘆戶。不庇風雨。稔不秔。歉不變。晏如也。詩人張為嘗貽先生詩曰。到處只閉戶。逢君便展眉。閩之廉問楊公發李公誨。中朝重德。羽翼詞人。奇君之詩。召而不往。或曰。達寮憐才。而子避之何也。先生曰。二公憐才。吾固不往。苟或見之。以吾之貧。恐以攝假之牒見黦耳。¶ 

<pb:NFKB_QTW_p0829-24a>

亦接輿於陵未能加也。松蟠鶴翅。泥曳龜尾。一邱一壑。寬於天地。先生為詩思遲。盈月方得一聯一句。得必驚人。未暇全篇。已布人口。有僧樓浩。高人也。與先生善。捃拾先生遺文。得詩一百首。中和二年冬十月。攜來訪余。且驚且喜。余欲先生之文與方干齊。集畢遂為之序。小子以詞賦博挂投。文非所業。但直舉其美。文靦作者。¶ 

* 張曙¶ 
:PROPERTIES:
:PERSID: QTWAUT2193
:END:

曙。吏部侍郎褧子。大順中進士。官右補闕。¶ 

** 擊甌賦(有序)¶ 

:PROPERTIES:
:TITID: QTWTIT16781
:PERSID: QTWAUT2193
:END:

宋玉九辯曰。悼余生之不時也。甲辰。竄身巴南。避許潰師。郡剌史甚歡接春。一日登郡東樓。下臨巴江。饌酒簇樂。以相為娛。言間有馬處士末至。善擊甌者。請即清讌。爰騁妙絕。處士審音以知聲。余審樂以知化。斯可以抑揚淫放。頓挫匏竹。運動節奏。出鬼入神。太守請余賦之。余曰。不圖為樂之至於斯。酒酣舐筆。乃為賦云。¶ 

器之為質兮白而貞。水之為性兮柔而清。水投器而有象。器藉水而成聲。始因心而度曲。俄應手以徵情。莫不敲蕭熠爚。撇捩縱橫。胡不自匏絲而起。胡不從金石而生。孰謂¶ 
<pb:NFKB_QTW_p0829-25a>
節奏。樂我生平。何彼穠矣。高樓燕喜。叩寂含商。窮元咀徵。拂綺井以連騫。送楓汀之靡迤。巖隈有雪。彪咻而雕虎揚睛。潭上無風。捷獵而金蚪跋尾。目運心語。波迴浪旋。似欲奮而還駐。若將窮而復連。得不似驚沙呌鴈。高柳鳴蟬。董雙成青璅鸞飢。啄開珠網。穆天子紅韁馬解。踏破瓊田。眙衡盱。神清調古。既嗟歎之不足。諒悲哀以為主。誓不向單于臺畔。和塞葉胡笳。定不入宋玉筵中。隨齊竽楚舞。疾徐奮袂。曲折縈組。潺湲下隴底之泉。嗚咽上涔陽之櫓。鶯隔溪而對語。一浦花紅。猨裊樹以哀吟。千山月午。斯皆從有入無。妙動元樞。灔颭則水心雲母。丁當則杖杪真珠。於是發春卉。駭靈姝。羞殺兮鈿箏金鐸。愁聞兮鬼嘯神呼。時也曲闋酒闌。烟迷霧隔。覽故步以躑躅。有餘聲而滴瀝。臨流而欲去依依。轉首而相看脈脈。太守曰。遘止良辰。好樂還淳。諷賦已勞於進牘。謳歌為序其芳塵。余乃歌曰。江風起兮江樓春。千里萬里兮愁殺人。樓前芳草兮關山道。江上孤帆兮楊柳津。是何況我兮擊拊。眷我兮慇懃。回首而漁翁鼓枻。凝眸而思婦霑巾。夫當筵一曲。人生一世。何紛糅乎是非。顧何慕乎隆替。飄纓宜入醉鄉來。自識天人之¶ 
<pb:NFKB_QTW_p0829-26a>
際。¶ 

* 王損¶ 
:PROPERTIES:
:PERSID: QTWAUT2194
:END:

損。唐末宰相。¶ 

** 通犀賦(以溫潤而澤厥文自然為韻)¶ 

:PROPERTIES:
:TITID: QTWTIT16782
:PERSID: QTWAUT2194
:END:

犀有異角。其名通天。外徑挺以孤聳。內清明而自全。匪刻匪雕。既含章而無隱。如追如琢。亦通理於未然。當其遠徵搜。備琛賮。得自烏鳶之野。斷以龍泉之刃。瑟兮素理。如線之狀既呈。灼爾清光。似玉之形方潤。豐下銳上。勢圓質峻。儻成象以表奇。必駭雞而取信。明徵以驗。分剸是資。美勝截肪之日。珍逾剖蚌之時。素光的的而中貫。元彩規規而外滋。良玉無瑕。既呈奇而異矣。白圭有玷。將配美兮遠而。故其分堅貞。比金石。光通上下。色潤膏澤。透掌而纎粟必分。窺天而秋毫不隔。況本精粹。蓄絪縕。依稀象物。皎潔成文。或似雙魚。映綠水而鬐鬛皆見。偶成孤鶴。翔碧霄而羽翮斯分。則知變態不恒。衆美難越。契人情之用矣。豈天意之貽厥。故能貞而不變。明而不昏。粲奇文之炯炯。暢美質之溫溫。則貝有文兮不必為異。羲列卦兮何足而論。究其所然。徵其所自。雖常情難得之貨。蓋造物偶然之意。何異¶ 
<pb:NFKB_QTW_p0829-27a>
夫筆誤點而狀蠅。蟲食葉而成字。若然者。則文犀之美。故不足為瑰異。¶ 

* 李善夷¶ 
:PROPERTIES:
:PERSID: QTWAUT2195
:END:

善夷。唐末官尚書。¶ 

** 重修伍員廟¶ 
:PROPERTIES:
:TITID: QTWTIT16783
:PERSID: QTWAUT2195
:END:

伍相公員也。廟在澧江之渚。自為寇之擾。為兵火所焚。為野火所燎。為風雨所壞。為江浪所侵。垂二十年。向為墟矣。雖有鍾山蔣侯之驗。其神亦無所依止。澧守欲重建廟宇。里人曰不可。員楚之仇也。鞭我死君。其過也甚。又曰。員孝於父者。其廟廢之則無以旌其孝。建之則無以勸其忠。太守不決。一日問余。愚曰。太守不知伍員非不忠於君者。楚平王非員之君也。書曰。普天之下。莫非王土。率土之濱。莫非王臣。楚之君即非天子也。當平王之時。君上乃周景王也。楚子實天子之臣。員即楚之陪臣。吳楚之君乃五等封。以其國迫近蠻夷。地雖廣。不得為侯伯而為子男。故仲尼修春秋。吳越楚雖大而不稱王。止稱吳子越子楚子而已。王乃彼之自僭。則欺天。欺天則安得其下不逆。夫覆載之內。天子為君上。固不可異二。諸侯賜弓矢然後征。賜斧鉞¶ 
<pb:NFKB_QTW_p0829-28a>
然後殺。楚之諸子。觀兵滅國。無代無之。子胥周之臣也。君在上。不欺天者忠也。復父仇者孝也。忠孝既備。安得無馨香之祀乎。¶ 

** 責漢水辭¶ 
:PROPERTIES:
:TITID: QTWTIT16784
:PERSID: QTWAUT2195
:END:

春秋僖公四年。齊桓公合諸侯之師。盟于召陵。責楚之苞茅不入。問昭王南征而不復。楚子使屈完對曰。貢之不入。寡君之罪也。敢不供給。昭王南征之不復。君其問諸水濱。按昭王南征至漢。舟人膠其舟。王遂溺死。夫山林川澤。天子祀之。必有其神。楚人膠其船而禍其君。神不能福。神之罪也。余過漢。見其波濤滉瀁。而責其水。辭曰。¶ 

漢之廣兮。風波四起。雖有風波。不如蹄涔之水。蹄涔之水。不為下國而傾天子。漢之深兮。其隄莫量。不如行潦之汪。行潦之汪。不為下國而溺天王。漢之美者曰魴。吾雖饑。不食其魴。恐污吾之饑腸。¶ 

