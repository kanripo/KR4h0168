#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0388-19a> ¶¶
#+PROPERTY: JUAN 0389
欽定全唐文卷三百八十九¶ 

<pb:KR4h0168_NKFB_0389-01a>
　獨孤及(六)¶ 

** 吏部郎中廳壁記¶ 
:PROPERTIES:
:TITID: QTWTIT08196
:PERSID: QTWAUT0820
:END:

太微五帝星座後十五星曰郎位。秦漢之君。則而象之。乃¶
建郎官。至魏世祖分尚書曹為六。郎各六人。今之吏部。魏¶
之選曹也。掌選舉銓覈。以正公卿大夫士㣥吏之品位。凡¶
廢置之柄。官府之序。歲終令天下郡縣會計致事。而郎官¶
起草立議。操而成之。然後尚書受成於郎中。郎中之選。非¶
楚金百鍊玈弓六鈞弗與也。故居官者不由選曹而進。罔¶
以見其才之餘地。亦猶劍刀之刃。未嘗刲大軱切大玉。則¶
<pb:KR4h0168_NKFB_0389-01b>
雖曰我且必為鏌鎁。人猶疑之。由其途而昇。必驟周三臺。¶
翰飛兩掖。登喉舌秉刀尺者什六七。諸曹郎莫敵也。歲在¶
乙已。河南賀若公用貞幹諒直。實莅厥位。往歲公為員外¶
郎也。東曹朗然如得水鏡。治餘杭也。吳人熙熙若逢陽春。¶
今也來斯。八法在手。操割成務。彌綸舊章。悉如初政。嘗以¶
前哲軌躅。我之韋弦。而武德以來。廨署鼎新者數。官曹易¶
名者五。若姓不表年不紀。是廢德也。將來何觀。故謹而列¶
之。俾我曹之春秋存乎座右。其選部司列天官文部之目。¶ 

<pb:KR4h0168_NKFB_0389-02a>

各因其所革時之先後。冠於其首。以為志云。¶ 

** 慧山寺新泉記¶ 
:PROPERTIES:
:TITID: QTWTIT08197
:PERSID: QTWAUT0820
:END:

此寺居吳西神山之足。山小多泉。其高可憑而上。山下靈¶
池異花。載在方志。山上有真僧隱客遺事故迹。而披勝錄¶
異者。賤近不書。無錫令敬澄字深源。以割雞之餘。考古案¶
圖。葺而築之。乃飾乃圬。有客竟陵陸羽。多識名山大川之¶
名。與此峯白雲相與為賓主。乃稽厥創始之所以而志之。¶
談者然後知此山之方廣。勝掩他境。其泉伏涌潛洩。潗⺡[:#AS-FBED:●¶
<pb:KR4h0168_NKFB_0389-02b>
]孴舍下。無沚無竇。蓄而不注。深源因地勢以順水性。始¶
雙墾袤丈之沼。疏為懸流。使瀑布下鍾。甘溜湍激。若釃醴¶
乳。噴發於禪牀。周於僧房。灌注於德地。經營於法堂。潺潺¶
有聲。聆之耳清。濯其源。飲其泉。能使貪者讓。躁者靜。靜者¶
勤道。道者堅固。境淨故也。夫物不自美。因人美之。泉出於¶
山。發於自然。非夫人疏之鑿之之功。則水之時用不廣。亦¶
猶無錫之政煩民貧。深源導之。則千室襦袴。仁智之所及。¶
功用之所格。動若響答。其揆一也。予飲其泉而悅之。乃志¶
美於石。¶ 

** 太常少卿廳壁記¶ 
:PROPERTIES:
:TITID: QTWTIT08198
:PERSID: QTWAUT0820
:END:

<pb:KR4h0168_NKFB_0389-03a>

太常掌玉帛鐘鼓等威文物。以報本乎天地神祇人鬼。凡¶
吉凶賓軍嘉之禮。唐虞謂之秩宗。周謂之宗伯。秦謂之奉¶
常。漢謂之太常。其掌一也。後魏太和十五年。始建少卿官。¶
少小也。用別二卿大小之序。亦猶宗伯有小宗伯。列國有¶
上卿下卿。郡有守丞。亦位亞一等。以少參長。而佐其成務¶
焉。故事自御史中丞給事中中書舍人遷秩為亞卿者。必¶
於是司。故官因職雄。地以人貴。餘八卿不敢與太常齒。廣¶
德中。上尤審官。注意禮樂。其選也。以才能不以資。以恩澤¶
<pb:KR4h0168_NKFB_0389-03b>
不以勞。謂李公卿材也。是用超拜。公將以忠孝敬慎肅恭¶
神人。且懋其官府政令。俾無不恪。方議酌前賢之遺塵而¶
損益之。乃瞻屋壁。所記漫滅。於是夏五月已丑。皆姓而名¶
之。使如珠之貫。盱衡指顧。儼若對面。曰。賢者吾得而師之。¶
不賢者吾韋而絃之。賢遠乎哉。既進牘。然後命博士河南¶
獨孤及為之志。¶ 

** 江州刺史廳壁記¶ 
:PROPERTIES:
:TITID: QTWTIT08199
:PERSID: QTWAUT0820
:END:

古者國有史氏。君舉必書。倚相董狐史鰌史嚚。即其人也。¶
秦已來國化為郡。史官廢職。策牘之制寖滅。記事者但用¶
名氏歲月。書於公堂。而春秋檮杌。存乎屋壁。其來舊矣。是¶ 
<pb:KR4h0168_NKFB_0389-04a>
州也。在荊之域。於潯之陽。江從岷山東注渤澥。洪濤至是¶
派分為九。而廬山湓水。周於雉堞。洞庭彭蠡。為之襟帶。故¶
自晉元康訖於梁陳。出入五代四百餘載。世稱雄鎮。且曰¶
天府。匪親匪賢。莫荷其寄。唐有天下。六合一軌。設險斯廢。¶
惟民是恤。則命官擇任。與列郡等矣。至德已來。戎馬生而¶
楚氛惡。猶以是邦咽喉秦吳。跨躡荊徐。而提封萬井。歧路¶
五裂。每使臣計郡縣之財入。調軍府之儲峙。璽節旁午。羽¶
書絡繹。走閩禺而馳於越。必出此路。而防虞供億。功倍他¶
郡。故亦大其任而難其人。今年春。渤海封公繼踐厥位。夫¶
<pb:KR4h0168_NKFB_0389-04b>
為政猶工之攻木也。得於手。應於心。則盤曲擁腫。迎刃而¶
解。況美材乎。故公以發硎之利。導勝殘之俗。布政三月。而¶
人從乂。每歎曰。茫茫舊壤。千載在目。觀乎版築。則灌嬰之¶
業。朗而存焉。披乎圖牒。則溫太真庾元規之車塵。若可窺¶
焉。義寧已來。百四十有九載。纂斯位者。風聲相聆。軌躅相¶
躡。前賢後賢。纍纍如貫珠。善惡成敗。我之元龜。酌而行之。¶
吾師存焉。於是徵諸故老。鳩其名氏之存者。凡若干人。揭¶
而書之。以為九江郡國誌。¶ 

** 撫州南城縣客館新亭記¶ 
:PROPERTIES:
:TITID: QTWTIT08200
:PERSID: QTWAUT0820
:END:

<pb:KR4h0168_NKFB_0389-05a>

古者國野之道。十里有廬。廬有飲食。三十里有宿。宿有路¶
室。於是乎賓客有止息。羈旅有寄寓。而是邦也。與兩越七¶
閩。犬牙其疆。守官者以為地遐途窮。而瑣瑣行邁之罕到¶
也。則殺其禮而闕其物焉。無修除之備。無井樹之設。及客¶
至。則候人不為導。里不授館。而盤飧薪芻之貺弆如也。由¶
是途而往者。僉曰陋如之何。是歲也。台司審縣尹之寄。擢¶
王公昕為南城。公至之日。則制其事典。陳其藝極。視年之¶
上下。去民之疾苦。凡三月而南城之人和。於是飾廏置以¶
<pb:KR4h0168_NKFB_0389-05b>
候賓客。葺旅次以待羇旅。夏六月。築其館。辨其域於道周。¶
作新亭於館之陽。廈屋耽耽。俯瞰濬壑。賓位在左。主位在¶
右。然後剷磽确。堙坎窞。以為大逵。屬之於溪。設雙船於清¶
津。以備逕渡。每將之迎之。則自郊勞至於致餼。無曠禮。無¶
違物。而茲亭之經始也。取廢徹之材以利用。用迺有節。入¶
鞭扑之贖以庀工。工忘其勞。崇棟宇之製以禮賓。賓至如¶
歸。三者不愆於素。功是以懋。政是以立。若行者有犯軷之¶
祭。居者修飲餞之好。登斯臨斯。釃酒以贈之。溪雲竹風。生¶
於棟牖。而綠野青山為之亭障。三爵之後。可以送千里之¶
目。可以道四方之志焉。茲又勝會之佳境也。凡厎績以興¶ 
<pb:KR4h0168_NKFB_0389-06a>
利。革故以謀始。修禮以備物。僝功以成務。政之大者。宜其¶
刊作者之茂實。以示後嗣。不然。他山之石。何以在此。是歲¶
廣德二年也。¶ 

** 豫章冠蓋盛集記¶ 
:PROPERTIES:
:TITID: QTWTIT08201
:PERSID: QTWAUT0820
:END:

鳳凰鵷鶵。翔於碧霄。非梧竹不下而食。賢人君子。有四方¶
之志。非樂國不適其土。豫章郡左九江而右洞庭。接苗氏¶
之遺墟。非觀風按郡參事莅職者。則長者車轍莫由至也。¶
歲次辛丑春正月。東諸侯之師有事於淮西。是役也。以蜂¶
蠆竊發。華夷震驚。執事者匪遑啟居。亦既播越。我都督防¶
<pb:KR4h0168_NKFB_0389-06b>
禦觀察處置使兼御史中丞韋公元甫。克振遠畧。殷為長¶
城。且修好於鄰侯。從交相見。敦同盟戮力之義。圖靖難勤¶
王之舉。故三吳舟車。八使冠蓋。名公髦士。㣥后庶尹。輻輳¶
鱗集。其來如歸。於是戶部尚書兼御史大夫李公峘至自¶
廣陵。越州刺史兼御史中丞杜公鴻漸至自會稽。潤州刺¶
史試鴻臚少卿韋公儇至自京口。蘇州刺史韋公之晉至¶
自吳。廬州刺史前尚書右丞徐公浩至自合淝。由是越人¶
吳人荊人徐人。以其孥行。絡繹薦至大江之涯。於是乎宏¶
舸巨鷁。舳接艫隘。輶車鸞鑣。轊挂轂擊。每講射合禮。賓主¶ 
<pb:KR4h0168_NKFB_0389-07a>
好會。峨星弁。執象笏。雁行而揖者。五十有九人。凡處八座¶
者一。歷中司者三。尚書司轄者二。建隼旟者九。冠獬豸者¶
十一。其載筆掖垣。曳裾廷寺。分曹環衞。典校蓬閣者。印綬¶
纍然若差肩。駕於宇下翼如也。夫衞甸侯也。以多君子而¶
誇列國。梁孝王漢寵弟也。有鄒枚嚴馬之盛而焜燿後世。¶
孰與以一郡之狹。五湖之阻。而濟濟俊乂。馳軒冕而就客¶
位者。殆九州多士之半。則鵷鳳㣥翔而萃止不若也。彼昔¶
人所稱。方斯其陋乎。歲二月。楚氛掃除。江介厎定。然後皆¶
整歸斾。分鑣言旋。縶維莫從。音徽將遠。不頌不述。後嗣何¶
<pb:KR4h0168_NKFB_0389-07b>
觀。公於是謹而目之。且列其爵里名氏於館。俾來世知衆¶
君子之車塵在此境也。¶ 

** 盧郎中潯陽竹亭記¶ 
:PROPERTIES:
:TITID: QTWTIT08202
:PERSID: QTWAUT0820
:END:

古者半夏生。木槿榮。君子居高明。處臺榭。後代作者。或用¶
山林水澤魚鳥草木以博其趣。而佳景有大小。道機有廣¶
狹。必以寓目放神。為性情筌蹄。則不俟滄洲而閒。不出戶¶
庭而適。前尚書右司郎中盧公。地甚貴。心甚遠。欲卑其製¶
而高其興。故因數仞之邱。伐竹為亭。其高出於林表。可用¶
遠望。工不過鑿戶牖。費不過翦茅茨。以儉為飾。以靜為師。¶ 

<pb:KR4h0168_NKFB_0389-08a>

辰之良。景之美。必作於是。憑南軒以瞰原隰。沖然不知錦¶
帳粉闈之貴於此亭也。亭前有香草怪石。杉松羅生。密篠¶
翠竿。臘月碧鮮。風動雨下。聲比簫籟。亭外有山圍湓城。峯¶
名香爐。歸雲輪囷。片片可數。天香天鼓。若在耳鼻。是其所¶
以誇逋客而傲漢貂也。百里奚爵祿不入。故飯牛而牛肥。¶
盧公恬智相養。於是竹亭構而天機暢。嘗試論亭之趣。夫¶
物不感則性不動。故景對而心馳也。欲不足則患不至。故¶
意愜而神完也。耳目之用繫於物。得喪之源牽於事。哀樂¶
<pb:KR4h0168_NKFB_0389-08b>
之柄成乎心。心和於內。事物應於外。則登臨殊途。其適一¶
也。何必嬉東山。褉蘭亭。爽志蕩目。然後稱賞。公欲其迹之¶
可久。故命余為志。¶ 

** 風后八陣圖記¶ 
:PROPERTIES:
:TITID: QTWTIT08203
:PERSID: QTWAUT0820
:END:

物不終靜。必授之以動。當純坤用事。陰疑於陽。則飛龍戰。¶
大樸已散。聖盜並起。故戎馬生。乃有力吞八荒。爭截九有。¶
大者天柱折。地維絕。小者作慝盧山。負阻中冀。上帝憑怒。¶
下土是恤。乃眷武德。黃帝受之。始順殺氣以作兵。法文昌¶
以命將。於是乎征不服。討不庭。其誰佐命。曰元老風后。蓋¶
戎行之不修。則師律用爽。陰謀之不足。則凶器何恃。故天¶ 
<pb:KR4h0168_NKFB_0389-09a>
命聖者。以廣戰術。俾懸衡於未然。察變於倚數。握機制勝。¶
作為陣圖。夫八宮之位正。則數不[:#AS-8B70:⿰⺅⿱⿰夭夭心]。神不忒。故八其陣。所¶
以定位也。衡抗於外。軸布於內。風雲附其四維。所以備物¶
也。虎張翼以進。蛇向敵而蟠。飛龍翔鳥。上下其勢。所以致¶
用也。至若疑兵以固其餘地。游軍以按其後列。門具將發。¶
然後合戰。弛張則二廣迭舉。犄角則四奇皆出。必使陷堅¶
陣。拔深壘。若星馳天旋。雷動山破。魏之鶴列。鄭之魚麗。周¶
武之熊羆。昆陽之虎豹。出匪以律。我異於是。既而圖成樽¶
俎。帝用經畧。北逐獯鬻。南平蚩尤。戡黎於版泉。省方於崆¶
<pb:KR4h0168_NKFB_0389-09b>
峒。厎定萬國。旁羅七曜。鼎成龍至。去而上僊。於是遺風冥¶
冥。時亡而圖存焉。於戲。聖迹長往。神機未昧。酌其流者。猶¶
足以決勝三軍。禦侮萬里。故項籍得之。以霸西楚。黥布得¶
之。奄有九江。漢孝武得之。攘匈奴。服甌越。東收獩貊。西拓¶
大夏。然則聖圖幽贊。未始有涯。天寶中。客有為韜鈐者。得¶
其遺制於黃帝書之外篇。裂素而圖之。勝敗之眹。在我指¶
掌。天地之心。見於毫末。議欲獻諸策府。用廣武事。會天子¶
以不戰為師。無為為寶。則是圖也。興於多難。廢於升平。堙¶
淪不書。盛德其沒。乃旌諸圖側。以為三皇之故事。六藝之¶ 
<pb:KR4h0168_NKFB_0389-10a>
餘伎云。¶ 

** 吳季子札論¶ 
:PROPERTIES:
:TITID: QTWTIT08204
:PERSID: QTWAUT0820
:END:

謹按季子三以吳國讓。而春秋裦之。余徵其前聞於舊史¶
氏。竊謂廢先君之命。非孝也。附子臧之義。非公也。執禮全¶
節。使國篡君弒。非仁也。出能觀變。入不討亂。非智也。左邱¶
明太史公書而無譏。余有惑焉。夫國之大經。實在擇嗣。王¶
者所慎。德之不建。故以賢則廢年。以義則廢卜。以君命則¶
廢禮。是以太伯之奔勾吳也。蓋避季歷。季歷以先王所屬。¶
故纂服嗣位而不私。太伯知公器有歸。亦斷髮文身而無¶
<pb:KR4h0168_NKFB_0389-10b>
怨。及武王繼統。受命作周。不以配天之業讓伯邑考。官天¶
下也。彼諸樊無季歷之賢。王僚無武王之聖。而季子為太¶
伯之讓。是徇名也。豈曰至德。且使爭端興於上替。禍機作¶
於內室。遂錯命於子光。覆師於夫差。陵夷不返。二代而吳¶
滅。以季子之閎達博物。慕義無窮。向使當壽夢之眷命。接¶
餘昧之絕統。必能光啟周道。以霸荊蠻。則大業用康。多難¶
不作。闔廬安得謀於窟室。專諸何所施其匕首。嗚呼。全身¶
不顧其業。專讓不奪其志。所去者忠。所存者節。善自牧矣。¶
謂先君何。與其觀變周樂。慮危戚鐘。曷若以蕭牆為心。社¶ 
<pb:KR4h0168_NKFB_0389-11a>
稷是恤。復命哭墓。哀死事生。孰與先釁而動。治其未亂。棄¶
室以表義。掛劒以明信。孰與奉君父之命。慰神祇之心。則¶
獨守純白。不干義嗣。是潔已而遺國也。國之覆亡。君實階¶
禍。且曰非我生亂。其孰生之哉。其孰生之哉。¶ 

** 招北客文(謹按是篇文苑英華作岑參)¶ 

:PROPERTIES:
:TITID: QTWTIT08205
:PERSID: QTWAUT0820
:END:

蜀之先曰蠶叢兮。縱其目以稱王。當周室陵頹兮。亂無紀¶
綱。洎乎杜宇。從天而降。鼈靈泝江而上。相禪而帝。據有南¶
國之九世。蜀本南夷人也。皆左其衽而椎其髻。及通乎秦¶
<pb:KR4h0168_NKFB_0389-11b>
也。始於惠王之代。五牛琢而秦女至。一蛇死而力士斃。二¶
江雙注。㣥山四蔽。其地卑陋。其風脞脆。蠻貊雜處。滇僰為¶
鄰。地偏而兩儀不正。寒薄而四氣不均。花葉再榮。秋冬如¶
春。暮夜多雨。朝旦多雲。陽景罕開。陰氣恒昏。以暑以淫。(一¶
作溼)為瘵為厲。氣浥蟄以中人。吾知重膇之疾兮。將嬰爾¶
身。蜀之不可往。北客歸去來兮。¶ 

其東則有大江澐澐。下絕地垠。百谷相吞。出於荊門。突怒¶
吼劃。附於太白。渤潏硼砰。會於滄溟。跳噴浩淼。上濺飛鳥。¶
蹙縮盤渦。下漩黿鼉。三峽兩壁。亂峯如㦸。山[:#AS-FBED:●]义岈屹崪。¶
澒洞劃圻。高於天霓。雲外水積。晝日無光。其下黑窄。瞿塘¶
無底。¶ 

<pb:KR4h0168_NKFB_0389-12a>

淺處萬尺。啼猿哀哀。腸斷過客。復有千歲老蛟。能變其身。¶
好飲人血。化為婦人。衒服靚裝。遊於水濱。五月之間。白帝¶
之下。洪濤塞峽。不見灔澦。翻天蹙地。霆吼雷怒。亦有行舟。¶
突然而去。人未及顧。櫂未及舉。瞥見陽臺。不辨雲雨。千里¶
一歇。日未移午。須臾黑風暴起。拔樹震山。石走沙飛。波騰¶
浪翻。舟子失據。摧檣折竿。漩入九泉。沒而不還。支體糜散。¶
蕩入石間。水族砑砑。拔刺爭餐。蜀之東不可往。北客歸去¶
來兮。¶ 
¶
<pb:KR4h0168_NKFB_0389-12b>

其西則有高山萬重。峻極屬天。西有崑崙。其峰相連。日月¶
迴(一作巡)環。閡於山巔。巒崖盤嶔。天壁敻絕。陽和不入。陰氣¶
固閉。千年層冰。萬古積雪。谿寒地坼。谷凍石裂。夏月草枯。¶
春天木折。(一作冬天水折)蒼烟凝兮黑霧結。人墮指兮馬傷骨。江¶
水噴激。迴盤紆縈。棧壁緣雲。鉤連相撐。繩梁嶫虛。傍沓杳¶
冥。下不見底。空聞波聲。過者矍然。亡魂喪精。復引一索。其¶
名為窄。人懸半空。度彼絕壑。或如鳥兮或如玃。倏往還來¶
幸不落。或有豪豬千㣥。突出深榛。努鬣射人。寒熊孔碩。登¶
樹自擲。見人則擘。巨麋如牛。修角如劍。餓虎爭肉。吼怒闞¶
闞。復有高崖墜石兮。聲若雷之軯轟。上敲下礚。似火迸兮¶ 
<pb:KR4h0168_NKFB_0389-13a>
滿山流星。磵溪忽兮倒流。林岸(一作崖)為之頹傾。碎騰狖與¶
過鳥。駭木魅兮山精。飛石壓人兮不可行。西有犬戎。與此¶
山通。形貌類人。言語不同。氊廬隆穹。毳裘蒙茸。啜酪啖肉。¶
持鎗挾弓。依草及泉。務戰與攻。其聲如犬。其聚如蜂。中國¶
之人兮。或流落於其中。豈只掘鼠茹雪以取活。終當鈹其¶
足而纍其胸。泣漢月於西海。思故鄉於北風。蜀之西不可¶
往。北客歸去來兮。¶ 

其南則有卭笮之關。天設險艱。少有平地。連延長山。橫亘¶
廬江。隔閡百蠻。吁彼漢源。上當漏天。靡日不雨。四時霶然。¶
<pb:KR4h0168_NKFB_0389-13b>
其人如魚。爰處其泉。終年霖霪。時復日出。⺨[:#AS-FBED:●]斤⺨[:#AS-FBED:●]斤¶
諸犬。向天吠日。人皆濕寢。偏死腰疾。復有陽山之路。毒瘴¶
下凝。白日無光。其氣瞢瞢。暑雨下濕。黃茅上蒸。南方之人¶
兮不敢過。豈只走獸踣兮飛鳥墮。吾不知造化兮何知此¶
方些。蜀之南不可以往。北客歸去來兮。¶ 

其北則有劍山巉巉。天鑿之門。二壁谽谺。高崖嶙峋。上柱¶
南斗。傍鎮於坤。下有長道。北達於秦。秦地神州。中有聖人。¶
左右伊皋。能致我君。雙闕峩峩。上覆慶雲。千官鏘鏘。朝於¶
紫宸。玉樓鳳皇。金殿麒麟。布德垂澤。搜賢修文。皇化欣欣。¶ 

<pb:KR4h0168_NKFB_0389-14a>

煦然如春。蜀之北兮可以往。北客歸去來兮。¶ 

** 蘇州刺史兼御史大夫襄武李公寫真圖贊¶ 
:PROPERTIES:
:TITID: QTWTIT08206
:PERSID: QTWAUT0820
:END:

作繢精至。於藝懸解。擬公德容。與化同製。獨立正色。神和¶
氣邁。婉兮清揚。若聞嘉話。公綽不欲。仲山匪懈。形於懿範。¶
觀者目駭。百城仰止。㣥吏儆戒。成務安民。亦猶此畫。¶ 

** 尚書右丞徐公寫真圖贊(并序)¶ 

:PROPERTIES:
:TITID: QTWTIT08207
:PERSID: QTWAUT0820
:END:

侍御史韓公至(一作志)清。以學藝書畫之美。聞於天下。辛丑¶
<pb:KR4h0168_NKFB_0389-14b>
歲三月。以王事靡盬。館於豫章。與前尚書右丞徐公同舍¶
於慧命寺之淨室。嘗以暇日。裂素灑翰。畫徐公之容。陳於¶
公之座隅。而美目方口。和氣秀骨。毫釐無差。若分形於鏡。¶
入自外者。或欲擎跽曲拳。俯僂拜謁。不知其畫也。衆君子¶
嗟歎之不足。則言以贊其美。及亦繼唱於後。乃贊之曰。哲¶
匠運思。天姿是具。假之筆精。實以神遇。居然成象。豁若披¶
霧。瞻仰神鋒。如窺武庫。婉婉高識。昂昂獨步。絕頂孤松。空¶
陂白鷺。不犯之色。匪躬之故。孰知其(一作造)化。亦在毫素。¶ 

** 楊起居畫古松樹贊¶ 
:PROPERTIES:
:TITID: QTWTIT08208
:PERSID: QTWAUT0820
:END:

道在毫末。神凝意注。闖然雷生。千歲古樹。龍蠖屈盤。精魅¶
固護。霜封雪埋。翠幄如故。宜構大廈。胡為中路。豈猶有待。¶ 

<pb:KR4h0168_NKFB_0389-15a>

公輸之顧。落落貞姿。傳之繪素。¶ 

** 張侍御寫真圖贊¶ 
:PROPERTIES:
:TITID: QTWTIT08209
:PERSID: QTWAUT0820
:END:

堂堂乎張。洵美且恭。執法柱下。分形畫工。玉立天姿。霜淬¶
神鋒。武庫森㦸。寒山勁松。方彈獬豸。以佐夔龍。他年雲臺。¶
與古同風。¶ 

** 佛頂尊勝陀羅尼幢贊(并序)¶ 

:PROPERTIES:
:TITID: QTWTIT08210
:PERSID: QTWAUT0820
:END:

道無形相。心離文字。非言無以導引。故諸法生於假名。非¶
<pb:KR4h0168_NKFB_0389-15b>
智無以調伏。故大音傳於密教。茫茫五濁。客塵覆之。根識¶
相緣。生滅相隨。世王有為之牢獄。二乘求慧而著空。十地¶
見性而弗了。微我智印侯誰司南。故如來以大悲自定之¶
慧力。示總持無畏之祕藏。雲覆世界。雷震㣥有。淨除我垢。¶
令入法性。設字根本。假文以筌意也。足聲齒舌。因音以見¶
法也。以十四音。攝一切智。雖入無漏。而不捨有為。即色以¶
證空也。奉之者。惡趣固可使關閉。黑業必為之清淨。况勝¶
緣乎。初太保韓國苗公以兩朝秉鈞。所積廩賜。顧命宗子¶
家老曰。喪祭之餘。以庀功德。於是我相國潁川公將演成¶
公宏誓之果也。是以樹因此幢。韓公生代天工。德本植焉。¶
歿無鬼責。惠牙滋焉。而潁川公猶興哀於絕絃之地。將乞¶ 
<pb:KR4h0168_NKFB_0389-16a>
靈於無我之法。庶俾法雨。雨公身田。故琢真石。以刊微言。¶
仰之贊之。如揭日月。嗚呼。墨點之界有極。鐵圍之山有壞。¶
惟梵音與法印。等空虛而無窮。則公之前際。疇可彌度。其¶
辭曰。¶ 

六趣輪轉。根塵相刃。死生變化。如響如瞬。何用拯溺。總持¶
祕印。道罔不在。宏之者人。乃經靈幢。公子之因。贊持大力。¶
啟迪迷津。天魔遁形。地獄開門。拔箭解縛。如日破昏。韓公¶
善根。與石長存。¶ 

** 觀世音菩薩等身繡像贊(并序)¶ 
¶
<pb:KR4h0168_NKFB_0389-16b>

:PROPERTIES:
:TITID: QTWTIT08211
:PERSID: QTWAUT0820
:END:

元年建寅月。前相州安陽縣令何昌系。以是月甲子。當受¶
生之辰。痛欲報而罔極。哀現在之無住。顧非大雄之慈。法¶
雲之悲。則莫能救拯我無明苦果。敷佑我宏誓願力。乃彰¶
施五色。以刺繡成文。寫菩薩之真相。等觀音之全身。於是¶
乎諦觀睟容。瞻仰聖位。知海潮之梵音不遠。蓮花之法座¶
可識。將令功德池水。溉灌其三業。菩提根芽。發生於一雨。¶
至哉。安陽之樹善也宏矣。欲廣其善。利以偈贊云。法雲垂¶
蔭。光破黑業。五眼周視。四魔怖懾。以色觀空。於相見法。永¶
植慈緣。恒沙億劫。¶ 

<pb:KR4h0168_NKFB_0389-17a>

** 仙掌銘(并序)¶ 

:PROPERTIES:
:TITID: QTWTIT08212
:PERSID: QTWAUT0820
:END:

陰陽開闔。元氣變化。泄為百川。凝為崇山。山川之作。與天¶
地并。疑有真宰。而未知尸其功者。有若巨靈贔屭。攘臂其¶
間。左排首陽。右拓太華。絕地軸使中裂。坼山脊為兩道。然¶
後導河而東。俾無有害。留此巨跡。於峯之顛。後代揭厲於¶
元蹤者。聆其風而駭之。或謂詼詭不經。存而不議。及以為¶
學者拘其一域。則惑於餘方。曾不知創宇宙。作萬象。月而¶
<pb:KR4h0168_NKFB_0389-17b>
日之。星而辰之。使輪轉環繞。箭馳風疾。可駭於俗。有甚於¶
此者。徒觀其陰[:#AS-84EC:⿰⻖⿱步馬]無眹。未嘗駭焉。而巨靈特以有跡駭世。¶
世果惑矣。天地有官。陰陽有藏。鍜鍊六氣。作為萬形。形有¶
不遂其性。氣有不達於物。則造物者取元精之和。合而散¶
之。財而成之。如埏埴鑪錘之。為瓶為缶。為鉤為棘。規者矩¶
者。大者細者。然則黃河華嶽之在六合。猶陶冶之有瓶缶¶
鉤棘也。巨靈之作於自然。蓋萬化之一工也。天機冥動而¶
聖功啟。至精密感而外物應。故有無跡之跡。介於石焉。可¶
以見神行無方。妙用不測。彼管窺者乃循跡而求之。揣其¶
所至於巨細之境。則道斯遠矣。夫以手執大象。力持化權。¶
指揮太極。蹴蹋顥氣。立乎無間。行乎無窮。則捩長河如措¶ 
<pb:KR4h0168_NKFB_0389-18a>
盃。擘太華若破塊。不足駭也。世人方以禹鑿龍門以導西¶
河為神奇。可不為大哀乎。峩峩靈掌。仙指如畫。隱轔磅礡。¶
上揮太清。遠而視之。如欲捫青天以掬皓露。攀扶桑而捧¶
白日。不去不來。若飛若動。非至神曷以至此。唐興百三十¶
有八載。余尉於華陰。華人以為紀嵫。勒之罘。頌嶧山。銘燕¶
然。舊典也。元聖巨跡。豈帝者巡省伐國之不若歟。其古之¶
闕文。以俟知言歟。仰之歎之。斐然琢石為志。其詞曰。天作¶
高山。設險西方。至精未分。川壅而傷。帝命巨靈。經啟地脈。¶
乃眷斯顧。高掌遠跖。砉如剖竹。騞若裂帛。川開山破。天動¶
<pb:KR4h0168_NKFB_0389-18b>
地坼。黃河太華。自此而闢。神返虛極。跡挂石壁。跡豈我名。¶
神非我靈。變化翕忽。希夷杳冥。道本不生。化亦無形。天何¶
言哉。山川以寧。斷鼇補天。世未覩焉。夸父愚公。莫知其蹤。¶
屹彼靈掌。懸諸巃嵸。介二大都。亭亭高聳。霞赩烟噴。雲抱¶
花捧。百神依憑。萬峰朝拱。長於上古。以閱㣥動。下視衆山。¶
蜉蝣蠛蠓。彼邦人士。永揖遺烈。瞻之在前。如揭日月。三川¶
有竭。此掌不滅。¶ 

** 古函谷關銘(并序)¶ 

:PROPERTIES:
:TITID: QTWTIT08213
:PERSID: QTWAUT0820
:END:

王者建邦經野。觀象立極。於是有重門擊柝。以待暴客。故¶ 
<pb:KR4h0168_NKFB_0389-19a>
封畧土宇。守在關塞。山川邱陵。為之城池。天作崤函。俾屏¶
京室。崇山迴合。連岡藂倚。長河屈盤。萬里來束。崖奔嶺蹙¶
谷抱溪鬬。崛起重險。為秦東門。截函夏於閫閾。鎖天府於¶
戶牖。外扼九州之咽喉。故百二形焉。內擁六合之奧區。故¶
霸王出焉。當其周原鹿駭。戰國蝟起。嬴氏建瓴山東。擇肉¶
宇內。持㦸百萬。連衡此關。是時也。開門而九國師遁。振策¶
而二周鼎入。奄有大寶。遂吞中區。洎江返秦璧。天祐漢祚。¶
高皇帝提劍而西。以遏亂略。斬白帝。紲降王。舉漢中。平咸¶
陽。廓金城以建都。活萬姓以三章。取威定功。此焉是保。粵¶
<pb:KR4h0168_NKFB_0389-19b>
若詢事國牒。聆風仙籙。則真氣靈蹤。起乎其中。柱史一去。¶
流沙萬里。留玉函於舊宅。傳寶圖於本枝。豈上帝乃眷。興¶
王是感。不然。何錫羡開國。如此其大耶。歲在大火。余適下¶
陽。停驂塞門。憑覽舊國。襟帶如故。世道不留。秦餘空山。漢¶
遺茂草。恐復舟失於壑。岸化為谷。萬載之後。昧者不知。乃¶
刻頌此石。以示來裔。其詞曰。¶ 

天地雷雨。英雄交爭。設險守國。作藩於京。姓易時移。山空¶
塞平。千秋陵谷。想見精靈。仙駕長往。雄圖杳冥。於以志之。¶
勒銘巖扃。¶ 

<pb:KR4h0168_NKFB_0389-20a>

** 洪州大雲寺銅鐘銘(并序)¶ 

:PROPERTIES:
:TITID: QTWTIT08214
:PERSID: QTWAUT0820
:END:

參變化。孕律呂。和神人。莫疾於聲。故天地以雷震萬物。聖¶
人以樂節八風。佛土以鐘警六時。天造聖作。同符異貫。自¶
真乘開設。其輪三轉。像教不墜。而法鼓之制存焉。彤彤蓮¶
宮。於江之濱。萬井在其前。善惡興乎人。將欲誕敷我法音。¶
啟迪我善根。我是以作萬鈞之鐘。大其器。所以昭其度也。¶
侯誰尸之。長者杜海。洎此方上士精法觀釋法鸞與比邱¶
<pb:KR4h0168_NKFB_0389-20b>
衆百三十有五人。實果其願。將辦所作。於時火官金工。循¶
厥戒令。範陰陽九六之數。以合造化。均薄厚侈弇之齊。以¶
諧清濁。聚精會神。鳩工於其間。宏誓既達。昬疑皆破。故衆¶
心如城。施者如市。大悲之感。與萬靈接。況祝融回祿。髣髴¶
交應。越五日辛丑。新鐘成。於是此邦民。大和會。膜拜縱觀。¶
川塞衢溢。億兆諦聽。鯨魚乃發。訇然如扶搖號而萬竅怒。¶
霹靂作而崇山破。在坑滿坑。在谷滿谷。金界岌峇。若震若¶
蕩。既而拗怒散渙。與迴飇俱激。度越大千。周流六虛。經於¶
禁城。入於梵宮。徘徊乎霜天。淩厲乎清夜千門徹。萬戶警。¶
魚龍皆奮。蟲豸不蟄。於是聆其音者。貪騃遷善。聾盲知方。¶
識浪安流。地獄清涼。吒王解刑。刀輪摧藏。嚴乎心者。聞聲¶ 
<pb:KR4h0168_NKFB_0389-21a>
以知受。觀受以悟法。若露清耳根。鏡照身業。彼金鼓聲氣。¶
木鐸徇路。整衆孚號。方斯陋矣。蓋聖人宏道以勸善。因善¶
以建法。作法器以為天下利。利者教之果。法者教之因。善¶
者教之宗也。作銘曰。¶ 

我鐘乃懸。是訓是崇。世界有極。大音無窮。¶ 

** 鹿泉本願寺銅鐘銘(并序)¶ 

:PROPERTIES:
:TITID: QTWTIT08215
:PERSID: QTWAUT0820
:END:

八音之列數者。金為長。金聲之動物者。鐘為大。相彼創制。¶
本乎無心。隨輕重之所考。遇洪纎而必應。其體妙乎。其幾¶
<pb:KR4h0168_NKFB_0389-21b>
神乎。故帝庭用之以和樂。梵宇作之而助道。其有旨哉。伊¶
本願道場。昔鬼土所卜。即輪王建塔之地。有隋氏因而緝¶
焉。皇唐統天。增壯厥構。雖臺殿有赫。而鐘簴未雄。曰都維¶
那某等。顯允令德。鬱為紀綱。洞三學之奧府。張二嚴之巨¶
翼。以為是聲聞則有以敷衆美。不則無以徧十方。乃同寅¶
叶恭。倡議改作。我心匪石。彼應如雲。緇流輔仁。而或勤或¶
懋。清信委施。而為岡為陵。於是乎遠貿金精。博召良冶。鳧¶
氏宰。陶人翼。鎔範修。林樸植。火正叱咤以啟號。風師䦧怒¶
而陳力。巨扇咆哮。洪鑪赫曦。焮奪清夜。光連紫微。旁通竇¶
以決注。下潛成於數圍。察夫陰未凝。陽為烈。爙爆泉沸。氣¶ 
<pb:KR4h0168_NKFB_0389-22a>
憤雲洩。既旬而後實。既堅而後發。轉於隧。漸於堂。混乎其¶
輪圓。洞然而博暢。仙獸勒於下。驪龍踏於上。蓄精誠。含寥¶
亮。乃神工之既濟。而寶器之大壯也。且夫作有度而體有¶
經。侈弇均。厚薄中。則不播不石。不鬱不柞。雖鴻音未揚。識¶
者已知其妙矣。故緇衆咸躍。善願克充。而縣之衣冠。里之¶
髦彥。聚捨珍翫。翕營層臺。崚嶒百常。沆瀣一色。然後插雲¶
柱。倚天梯。駢轆轤。綰修索。攢畾[:#AS-FBED:●]力力以下拔。軋豐容而¶
上昇。雄以筍鱗。顛以交扛。猛以簴權。作以離立。大器斯屬。¶
洪椎乃鏗。威音潼溶而一吼。虓響岌嶪乎三界。上極有頂。¶
<pb:KR4h0168_NKFB_0389-22b>
下彌空輪。飛行天仙。海陸神識。莫不警革塵滯。褰開冥蒙。¶
滌曠劫之瑕。滅長夜之苦。使浩福潛潤。冥機坐融。其諸佛¶
神通之用乎。不然者。千鈞之聲。一杵之播。則曷以臻於是¶
矣。允釐僧務。本三勢而克終。式遏劍輪。後四爰而長擊。故¶
初起細而促。漸登鍠以舒。既銳而入微。又增而復壯。於是¶
壯也。乃而畢為。(八字有誤)若是者何。皆皇覺啟導抑揚之深思¶
也。實欲普其念。周乎仁。張皇慈音。引曳悲韻。使萬物咸若。¶
六時登聞。不惕不惶。以安以樂。或謂霆鬬雷裂。山傾河洩。¶
靈祇殲走。猛毅僵蹷。皆恐怖殺傷之事。我大雄氏慈制。又¶
悲乎¶ 
<pb:KR4h0168_NKFB_0389-23a>
然哉。(五字有誤)若乃禺禺聖賢。翼翼龍象。以之懺薩。以之引宣。¶
微妙其心。精進厥德。有秩有序。不差不忒。住持我象教。洋¶
溢我元風。洞達我幽明。清寧我邦國。神之不可以已。其在¶
茲乎。皇唐十有八年春仲月八日。是鐘也既成。即其秋孟¶
月上弦。茲臺也復構。他方聖衆。咸飛來而讚揚。地中菩薩。¶
咸踊出而瞻仰。於是陳巨會以落之。張梵樂以考之。煌煌¶
乎休哉。越寶庭之能事畢矣。而宏範莫紀。又八稔於斯。河¶
南史凜然。文林之秀也。尉於右邑。攝茲銅章。惠化一清於¶
灌壇。希聲重美於洪器。命我昭述。式副㣥心之望焉。而主¶
<pb:KR4h0168_NKFB_0389-23b>
簿宏農楊量新尉楊光朝等。并高幹才敏。力懋於道。勉奉¶
天秩。允恭仁祠。輔營樂石。贊就厥美。雖默者。果得不言乎。¶
銘曰。¶ 

靈鐘上空儀法天。體道內虛含至圓。雄威蓄毓時乃宣。震¶
擊鏗鍠流大千。十萬調御及聖賢。應我真聲開梵筵。一切¶
苦輪悲熾然。聞我真聲咸息肩。虛空有盡福無邊。神用廣¶
大莫與先。¶ 

** 瑯琊溪述(并序)¶ 

:PROPERTIES:
:TITID: QTWTIT08216
:PERSID: QTWAUT0820
:END:

隴西李幼卿。字長夫。以右庶子領滁州。而滁人之飢者粒。¶ 

<pb:KR4h0168_NKFB_0389-24a>

流者占。乃至無訟以聽。故居多暇日。常寄傲此山之下。因¶
鑿石引泉。釃其流以為溪。溪左右建上下坊。作禪堂琴臺¶
以環之。探異好古故也。按圖經。晉元帝之居瑯琊邸而為¶
鎮東也。嘗游息是山。厥跡猶存。故長夫名溪曰瑯琊。他日¶
賦八題。題於岸石。及亦狀而述之。是歲大歷六年歲次辛¶
亥春三月丙午日。述曰。¶ 

自有此山。便有此泉。不濬不刊。幾萬斯年。造物遺功。若俟¶
後賢。天鍾靈奇。公潤色之。疏為迴溪。削成崇臺。山不過十¶
<pb:KR4h0168_NKFB_0389-24b>
仞。意擬衡霍。溪不袤數丈。趣侔江海。知足造適。境不在大。¶
恠石皚皚。涌湍潺潺。洞壑無底。雲興其間。仲春氣至。草木¶
華發。亘陵被坂。吐火噴雲。公登山樂。樂者畢同。無小無大。¶
乘興從公。公舉觴酒。酒酣氣振。溪水為主。而身為賓。捨瑟¶
詠歌。同風舞雩。時時醉歸。與夕鳥俱。明月滿山。朱轓徐驅。¶
石門松風。聲類笙竽。嗚呼。人實宏道。物不自美。向微羊公。¶
遊漢之涘。峴山寂寞。千祀誰紀。彼美新溪。維公嗣之。念茲¶
疲人。繄公其肥。後之聆清風而歎息者。挹我於泉乎已而。¶ 

** 金剛經報應述(并序)¶ 

:PROPERTIES:
:TITID: QTWTIT08217
:PERSID: QTWAUT0820
:END:

洪州牧刑部尚書兼御史大夫魏公。身挂元冕。心冥真如。¶ 

<pb:KR4h0168_NKFB_0389-25a>

昔嘗奉般若法。以宏正見。雖顛沛造次。心與經俱。十有若¶
干年矣。皇帝中元年冬十月。車駕有避狄之師。百僚倉皇。¶
南馳商於。公為盜所攘。而亡其經。其往也。匪家之念。惟經¶
是悼。行與其獲七寶也。寧見經。生與其亡四句也。寧捨身。¶
明年王正月。大駕返正。公為京兆尹。痛宏誓之未從也。則¶
惟經是圖。末於元法寺之藏。藏人以送。公發函披卷。乃商¶
於所亡之本也。問守藏者。亦曰不知其所自而能得。公瞻¶
禮悲喜。捧持而泣。然後知精專感達。故隨心而至。昭報肸¶
<pb:KR4h0168_NKFB_0389-25b>
蠁。其疾若答。顧謂孟子太常博士友順志之。或曰。得與喪。¶
偶然爾。何必謂誠感乎。及對曰。誠於此者形於彼。故出其¶
言善。千里之外應之。此仁義忠信感於物者也。況第一義¶
諦。超貫仁義。自在慧力。不啻忠信。則因發而果從。心誠而¶
經還。是法味幽贊。非思議所可及。豈佛以般若之雨。啟公¶
善牙。使因相以次獲願。進啟乎無願法之法歟。不然。何心¶
境元合。若律呂相召。歲在乙酉。公以異見告。及跪而述之¶
曰。¶ 

上士勤道。精應若馳。願形於心。報亦隨之。至感無礙。經斯¶
來歸。護公身田。俾公斷疑。公之善根。疇可度思。¶ 

¶
