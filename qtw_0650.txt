#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0649-30a> ¶¶
#+PROPERTY: JUAN 0650
欽定全唐文卷六百五十¶ 

<pb:NFKB_QTW_p0650-01a>
　元稹(四)¶ 

** 處分幽州德音¶ 
:PROPERTIES:
:TITID: QTWTIT12828
:PERSID: QTWAUT1600
:END:

昔我元宗明皇帝得姚元崇宋璟。使之鋪陳大法。以和人神。而又益之以張說蘇頲嘉貞九齡之徒。皆能始終彌縫。不失紀律。四十年間。海內滋殖。風俗謹樸。君臣平寧。人無爭端。而卿大夫羞以贓罪鞫人於聖代矣。况伺察乎。由是網漏吞舟。視盜不謹。寇羯乘釁。勃為妖氛。天下持兵。垂七十載。朕因眇末。獲承祖宗。分不得見四方無姑息之臣。而九有復升平之境矣。上帝念我。賚予忠賢。盡獻提封。恢纘舊服。使遼陽八州之衆。重覩開元之儀者。則予侍中總之力也。名藩厚位。予何愛焉。劉總巳極上台。仍移重鎮。兄弟子姪。各授官榮。大將賓寮。亦皆超擢。管內州縣官吏肅存古者二百餘人。悉是劉總選任材能。久令假攝。並與正授。用獎勤勞。尚念幽將士。夙著勳庸。易帥之初。諒宜優錫。共賜錢一百萬貫。以內庫及戶部見在匹段支送。充賞給幽州盧龍并瀛漠等州將士。又念八州之內。九賦用殷。慶澤旁流。所宜霑貸。其管內八州百姓。並宜給復一年。仍令¶ 
<pb:NFKB_QTW_p0650-02a>
給事中薛存慶徃彼宣慰。親諭朕懷。州縣之中。或有殘破偏甚者。委宏靖量事便宜優䘏。務令存立。劉總素以清靜理人。固當開釋。尚恐自罹禁網。亦念哀矜。管內見禁囚徒。罪無輕重。並宜赦免。大將及判官等。雖巳頒官爵。而或慮闕遺。宜委宏靖具名銜聞奏。如有父母在者。別具上聞。當加優䘏。朕以劉總父子。並立戰功。永言將吏之中。慮有沒於王事。當道從前巳來官吏將士等。或忠義可嘉。身巳淪沒者。委宏靖條錄聞奏。當加追贈。平時舊老。始見胡塵。復覩朝儀。得無悽抃遐想。撫其兒稚。自此免於兵鋒。言念及茲。用加優給。管內有高年惸獨。或疾瘵不能自存者。委宏靖差官就問。量給粟帛。管內州縣官吏。有奉職清強。惠及百姓者。委宏靖具事跡奏聞。當與量加進改。燕趙之間。古多奇士。隗臺如在。代豈乏賢。如有隱於山谷。退在邱園。行義素高。名節可尚。或才兼文武。卓然可獎者。亦委宏靖具名薦聞。於戲。古人云。安不忘危。魏徵對太宗以守成之不易。茲朕小子。抑又何知。而鎮冀克和。幽燕復古。慄慄夙夜。不遑安寧。實惟祖宗之休。尚賴股肱之力。咨爾輔弼。至於方嶽。爾當勉於姚宋之功。予亦無忘於天寶之戒。宣示中¶ 
<pb:NFKB_QTW_p0650-03a>
外。宜體朕懷。¶ 

** 戒勵風俗德音¶ 
:PROPERTIES:
:TITID: QTWTIT12829
:PERSID: QTWAUT1600
:END:

朕聞昔者卿大夫相與讓於朝。士庶人相與讓於列。周成王刑措不用。漢文帝恥言人過。真理古也。朕甚慕焉。中代以還。爭端斯起。掩抑其言則專蔽。誘掖其說則欺誣。自非責實循名。不能彰善癉惡。故孝宣必有告訐及下。光武不以詭辭遽行。語稱訕上之非。律有匿名之禁。皆所以防三至之毀。重兩造之明。是以爵人於朝則皆勸。刑人於市則皆懼。罪有歸而賞當事也。末俗偷巧。內荏外剛。卿大夫無進思盡忠之誠。多退有後言之謗。士庶人無切磋琢磨之益。多銷鑠浸潤之讒。進則諛言諂笑以相求。退則㣥居雜處以相議。畱中不出之請。蓋發其陰私。公論不容之詞。實生於朋黨。擢一官則曰恩皆自我。黜一職則曰事出他門。比周之跡巳彰。尚矜介特。由徑之蹤盡露。自謂貞方。居省寺者。不能以勤恪莅官。而曰務從簡易。提紀綱者。不能以準繩檢下。而曰密奏風聞。獻章疏者。更相是非。備顧問者。互有憎愛。苟非秦鏡照膽。堯羊觸邪。時君聽之。安可不惑。參斷一謬。俗化益訛。禍發齒牙。言生枝葉。率是道也。朕甚¶ 
<pb:NFKB_QTW_p0650-04a>
憫焉。我國家貞觀開元。同符三代。風俗歸厚。禮讓偕行。兵興巳來。人散久矣。始欲導之以德。不欲驅之以刑。然而信有未孚。理有未至。曾無恥格。益用雕刓。小則綜覈之權。見侵於下輩。大則機樞之重。旁撓於薄徒。尚念因而化之。亦既去其尤者。而宰臣等懼其寖染。未克澄清。備列祖宗之書。願垂戒勵之詔。遂申誥教。頗用殷勤。各當自省厥躬。與我同底於道。凡百多士。宜體朕懷。¶ 

** 長慶元年冊尊號赦¶ 
:PROPERTIES:
:TITID: QTWTIT12830
:PERSID: QTWAUT1600
:END:

我高祖太宗化隋為唐。奄宅區夏。包舉四海。全付子孫。其何事哉。彼昏盈而我勞劬也。明皇承之。能大其業。六戎八蠻。莫不貢奉。由是庶尹弛政。庶吏弛刑。視人不勤。視盜不謹。燕寇勃起。洞無藩籬。六十有七年。兵革大試。其何事哉。據安逸而易萌漸也。逮我聖父。勤身披攘。斬斷誅除。天下畧定。曾是幽冀。賜予懷來。荷賴景靈。丕訓不墜。環嵗之內。二方平寧。粵予何功。時帝之力。而卿大夫猥以大號。加予眇身。讓於四三。益甚其請。皇太后始聞其事。歡然慰心。慈旨丕臨。臣誠上迫。祗受典禮。懍乎予懷。尚念昔者七十二君。莫不升中慶成。自以為堯舜莫巳若也。然而不為堯舜¶ 
<pb:NFKB_QTW_p0650-05a>
之行者。來代無傳焉。朕嘗推是為心。不欲名浮於實。今卿大夫謂我文武孝德矣。其將何道以匡予。予其兢兢業業。日慎一日。慕陶堯虞舜之行以自勉。思文武憲章之道以自勤。予苟不思。無忘納誨。於戲。溢美之名。既不克讓。潤物之澤。夫何愛焉。可大赦天下。自長慶元年七月十八日昧爽巳前。罪無輕重。咸赦除之。惟故殺人并官典犯贓。不在此限。應左降官及流人未經量移者。宜與量移近處。有左降官流人本因犯贓得罪者。宜依今年正月三日制處分。京畿諸縣及庶支鹽鐵戶部負欠。各疏理放免有差。應經戰陣之處。所在州縣。收瘞遺骸。仍量事與槥櫝。兼以禮致祭。李師道吳元濟自絕於天。並從誅戮。念其祖父嘗事先朝。墳墓所在。並不得令人擅有毀廢。愛人本於省賦。雖在必輕。國用出於地財。又安可闕。令淮蔡并山東率三十餘州。約數千里。頒賜或踰於鉅萬。給復有至於連年。應河北等州給復限滿處置。宜委所在長吏審詳墾田。并親見定數。均輸稅賦。兼濟公私。每定稅訖所增加賦申奏。其諸道定戶。宜委觀察使刺史。必加實審。務使均平。京兆府亦宜准此。其百司職田在京畿諸縣者。訪聞本地多被所由侵¶ 
<pb:NFKB_QTW_p0650-06a>
隱。抑令貧戶。佃食蒿荒。百姓流亡。半在於此。宜委京兆府勘會均配。務使公平。其京兆百姓屬諸軍諸使者。宜令各具挾名勑下京兆府。一戶之內。除巳屬軍使。餘父兄子弟。據令式年幾合入色役者。並令京兆府明立籍簿。普同百姓。一例差遣。頻年巳有制勑處分。委京兆府舉明舊章。條件奏聞。刑獄所繫。理道最切。如聞比來多有稽滯。一拘囹圄。動變炎涼。自今巳後。宜令御史臺切加訪察。每季差御史巡囚。事涉情故。或斷結不當。有失政刑。具事由奏聞。其天下州縣。並委御史臺并出使郎官御史兼諸道巡院切加察訪。近邊所置和糴。皆給實價。如聞頃來積弊頗甚。美利盡歸於主掌。善價不及於村閭。或虛招以奉於強家。或廣僦用資於游客。若不嚴約。弊何可除。宜委度支精擇京西京兆應供糧軍并和糴院官及營田水陸運使。切加訪察。仍作條疏檢轄。速具奏聞。應停諸道年終勾并。不許刺史上使。并錄事參軍。不得擅離本州。委御史臺切加糾舉。內外文武見任并致仕官賜官爵有差。神策六軍金吾威遠皇城將士。普恩之外。各賜勳三轉。大長公主公主嗣王郡主縣主。神策六軍金吾威遠皇城等諸軍將士。統軍以¶ 
<pb:NFKB_QTW_p0650-07a>
下兼將士等。長行立仗及守本軍本營者。各賜物有差。鴻臚禮賓院應在城內蕃客等。並節級賜物。陰山貴女。來迓天孫。會王明庭。克勸盛典。念吾妹之將遠。於禮賓而宜加。其回紇公主別有賜物。攝侍中讀寶戶部侍郎平章事杜元穎中書侍郎平章事崔植各加一階。撰冊文官與一子正員。奉冊奉寶綬書玉冊書寶官各加兩階。進寶綬進冊中進中嚴外辨禮儀贊導押冊押寶綬舁寶冊官各加一級。其餘應職掌行事官并寫制書官太常修撰儀注禮官并內定行事中使。三品巳上賜爵一級。四品巳下加二階。仍並賜勳兩轉。鑴造玉冊并填墳金字造寶[:#AS-88E3:●]寶官等。各賜五十段。尊師重傅。有國常經。李逢吉韋綬薛倣丁公著等。普恩之外。各加一階。如巳至三品四品者。賜爵一級。天下百姓九十巳上。委所在長吏量加存恤。孝子順孫。義夫節婦。先以旌表者。亦量加優恤。五嶽四瀆。名山大川。并自古聖帝明王忠臣烈士。各令所在。以禮致祭。¶ 

** 論裴延齡表¶ 
:PROPERTIES:
:TITID: QTWTIT12831
:PERSID: QTWAUT1600
:END:

臣某言。臣昨二十五日宰臣伏宣聖旨。以陸贄敗官罪狀。不可書於詔命。陛下慈仁愛人。恩宥愚直。仍令後有所見。¶ 

<pb:NFKB_QTW_p0650-08a>

得以上聞。臣忝職諫司。不勝大幸。臣等前所上表。言陸贄等得罪之由。起於讒構。此皆延齡每自倡言。以弄威寵。及奉宣示。姦詐乃明。陸贊久在禁垣。復典樞要。今之譴責。固出聖衷。竊以李克勵志䘏人。勤身奉職。惠愛之化。洽於細微。頃以公事之間。與延齡相敵。未貶之月。延齡亦以語人。讒搆之端。㣥情是惑。臣聞大臣之體。出於讒辭。安可持密勿之言。為忿怒之柄。朝廷側目。遠邇搖心。百官素不能親附延齡者。屏氣私門。不知自保。陛下聖德下照。物無所遺。豈獨厚於一夫。而乃薄於天下。伏惟發誠謹中官。備問閭里。有言延齡無罪。李克有過。臣實微眇。敢逃天誅。李克覆族亡家。於臣何害。事關大本。不敢自私。延齡姦計萬殊。方司邦賦。必能公用財賄。陰結匪人。則他時之過。彰聞路絕。伏以貞觀遺訓。日經宸心。去其邪謀。以慰天下。幸甚幸甚。臣不勝懇迫之至。¶ 

** 又論裴延齡表¶ 
:PROPERTIES:
:TITID: QTWTIT12832
:PERSID: QTWAUT1600
:END:

臣某言。間者陛下親授臣以直言之詔。又命臣以言責之官。奉職以來。未嘗忘死。誓將忠懇。上答鎔造。竊以裴延齡虧損聖德。瀆亂典章。逞其心欲。以蝥毒黎元。恣其苛刻。以¶ 
<pb:NFKB_QTW_p0650-09a>
動搖邊鄙。弄陛下爵位。以公授私人。盜陛下威權。以誘脅忠善。賢愚注耳。朝野同辭。臣固不敢飾其繁文。再擾聰明。所以晝夜感憤。不能自寧者。以陛下執刑賞之柄。不僭在人。延齡狡詐公行。曾不為念。伏見去年十二月五日敕。度支討管李[:#AS-8F79:●]配流播州。張勛配流崖州。仍各決六十。斯則延齡自快怒心。曲遂其狀。陛下聽之以誠。謂為當舉。峻其所罰。用直㣥司。罪名及加。寃聲大振。陛下深鑒其事。詔命中畱。曾不旬朝。馳聞海內。使遠方之人。疑陛下明有所壅。令無必行。姦以陷君。孰任其咎。儻二人獨決延齡之手。死不得言。化理之失。豈不重乎。陛下常以登聞之鼓。置之於庭。必欲人情纎微。不滯於外。比來或事繫度支。銜寃上訴。皆不即驗問。盡付延齡。縲囚衣冠。攘奪孤賤。身不足償其怒。家無以應其求。怨痛內緘。誰與為理。矰繳盈路。動而見拘。咫尺天門。不敢上訴。延齡之威益熾。疲人之苦日深。陛下以延齡為賢。言者皆妄。不若明白其罪。昭示萬方。使延齡無辜。辨之何害。儻兇惡滋蔓。鬱於人心。決之不時。所傷豈細。臣實寒心銷肉。用是為憂。伏惟俯鑒衆情。召臣問狀。有一非據。罪在面欺。臣不勝迫切之至。¶ 

<pb:NFKB_QTW_p0650-10a>

** 獻事表¶ 
:PROPERTIES:
:TITID: QTWTIT12833
:PERSID: QTWAUT1600
:END:

臣聞理亂之始。各有萌象。二者無門。在君上啟之而巳。所謂萌象。豈有他哉。容直言。廣視聽。躬勤庶務。委信大臣。使左右近習者不敢蔽疎遠之臣庶。此理之象也。此而不理。萬無一焉。大臣不親。直言不進。抵忌諱者殺。犯左右者刑。與一二近習者決事於深宮之中。㣥臣莫得參籌畫。此亂之萌也。此而不亂。亦萬無一焉。是以古者人君即位之始。萌象未見之時。必有狂直敢言之士。抵忌諱。獻危言。在上者苟或宥而容之。激而進之。則天下之君子望風而悅曰。彼之狂而猶容於上。上之人其欲來天下之士乎。吾之道可以行矣。其小人竦利而喜曰。彼之直可以得幸於上。吾將直言以徼利可也。由是天下之賢不肖。各以所忠貢言於上。上下之志。霈然而通。得失之情。幽遠必達。合天下之智。理萬物之心。人人樂得其所。戴其上如赤子之親慈母也。雖欲誘之為亂。其可得乎。臣故曰容直言廣視聽而不理者。萬無一焉。及夫進計者入而不出。直言者戮而不容。則天下之君子自謀於心曰。與其言且不用而身為戮。吾寧危行言遜。以保其終乎。其小人擇利而喜曰。君之所惡¶ 
<pb:NFKB_QTW_p0650-11a>
者。拂心逆耳之言也。吾將苟順是非以事之可也。由是進見者草而不內。言事者寢而不聞。若此則十步之事。不得見也。朝廷之情。不得聞也。而况於天下之大。四方之遠乎。故曰聾瞽之君。非無耳目也。蓋左右前後者屏蔽之不使視聽爾。此而不亂。其可得哉。昔太宗文皇帝初即位時。天下之人。莫有諫者。唯孫伏伽嘗以小事特諫於上。文皇帝大悅。厚賜田宅以勉之。自是言事者惟懼乎言不直。諫不極。不能激文皇帝之盛意。曾不以觸龍鱗犯忌諱為不可矣。於是房杜王魏之徒。議可否於前。天下四方之人。言得失於外。不四三年。而天下大理。豈文皇獨運聰明於上哉。蓋亦㣥下各盡其言。以宣揚發暢於天下也。且夫樂全安而惡戮辱。古今之情一也。豈獨貞觀之人。輕犯忌諱。而不惡戮辱哉。蓋文皇激而進之之功也。喜順從而怒謇犯。亦古今之情一也。豈獨文皇甘逆耳而怒從心哉。蓋以順從之利輕。而危亡之禍大。無窮之業重。而奉己之事微。思為子孫垂不朽建永安之計也。為後嗣者。其可順一朝之意。而輕用文皇之天下乎。累聖傳序。於今垂二百年矣。莫不率由斯道。致俗和平。况陛下以上聖之資。紹復前統。即位¶ 
<pb:NFKB_QTW_p0650-12a>
之日。天下惟新。罪叔文之徒。而凶邪之黨散。懸惠琳之首。而悖亂之氣消。發承光之詐。而假威之孽除。反焦陂(一作陵)之田。而蒸庶之情感。其餘滌瑕緩死。薄賦䘏人。賜帛耆年。旌閭孝悌。修廢學。建義倉。莫不曲被殊私。覃於有截。斯皆陛下上法堯舜。近法太宗。致理之萌形見者數十。豈臣庸劣一二而能明。然而臣竊復孜孜咄咄有所未決者。獨以陛下即位巳來。既周嵗矣。百辟卿士。至於天下四方之人。曾未有獻一計進一言。受陛下伏伽之賞者。左右前後。拾遺補闕。亦未有奏一封執一諫。受陛下激而進之之勸者。設諫鼓。置匭函。曾未聞雪一寃決一事。明陛下無幽不察之意者。若臣等備位諫列。名為供奉官。曠日彌年。不得召見。每就位。屏氣鞠躬。不敢仰視。又安暇議得失獻可否哉。供奉官尚爾。又况於疎遠之臣庶。雖有特達不㣥之智。思欲自効。其路何階。遂使凡今之人。以諫鼓匭函為虛器。謂拾遺補闕為冗員。臣竊思之。以陛下之睿博宏深。勵精求理。豈或入而不出。言而不用哉。蓋㣥下因循不能有所發明之罪也。且臣思之。今之備召見承顧問者。獨一二執政而巳。每一對敭。不及俄頃之間。議天下之事。臣竊料之。恭¶ 
<pb:NFKB_QTW_p0650-13a>
承聖問仰謝寵光之不暇。又安暇陳理亂議教化哉。其餘瑣瑣有司。或時一召見。言薄書之出入。計錢榖之登降不暇。又安足置牙齒間。臣竊惟陛下以景命惟新之初。何如貞觀致理之後。當貞觀致理之後。以房杜王魏匡輔之智。而猶上封進計者薦至。獻可替否者日聞。今陛下當致理之初。在四方多虞之日。然而言事進計者。終嵗無一人。豈非㣥下因循竊位之罪乎。若臣稹者。稟性駑鈍。昧然無識。然以當陛下臨御之始。首陛下策賢之科。擢授諫司。恩邁常品。若復默默與在位者處。則臣莫大之罪。亦邁於常品矣。輒敢冒昧殊死。件奏十事於後。一曰教太子以崇邦本。二曰封宗王以固磐石。三曰出宮人以消水旱。四曰嫁諸女以遂人倫。五曰無時召宰相以講庶政。六曰序次對百辟以廣聰明。七曰復正衙奏事以示躬親。八曰許方幅糾彈以懾姦佞。九曰禁非時貢獻以絕誅求。十曰省出入畋遊以防銜蹶。凡此十者。設使言之而是。是而見用。非臣之福也。天下之福也。苟或言之而非。非而見罪。乃臣之分也。亦臣之願也。無任懇悃奮激効節愛時之至。謹詣東上闔門奏表并事件以聞。臣稹誠惶誠恐頓首頓首死罪死罪。¶ 

<pb:NFKB_QTW_p0650-14a>

謹言。¶ 

** 同州刺史謝上表¶ 
:PROPERTIES:
:TITID: QTWTIT12834
:PERSID: QTWAUT1600
:END:

臣稹言。伏奉今月三日制書。授臣使持節同州諸軍事守同州刺史兼本州防禦使。臣罪重責輕。憂惶失據。慮為臺府迫逐。不敢徘徊闕廷。便自朝堂匍匐進發。謹以今月九日到州上訖。臣某辜負聖朝。辱累恩獎。便合自求死所。豈宜尚忝官榮。誠恐誠慙死罪死罪。臣八嵗喪父。家貧無業。母兄乞丐。以供資養。衣不布體。食不充腸。幼學之年。不蒙師訓。因感鄰里兒稚。有父兄為開學校。涕咽發憤。願知詩書。慈母哀臣。親為教授。年十有五。得明經出身。自是苦心為文。夙夜強學。年二十四登吏部乙科。授校書郎。年二十八蒙制舉首選。授左拾遺。始自為學。至於升朝。無朋友為臣吹噓。無親黨為臣援庇。莫非苦巳。實不因人。獨立成性。遂無交結。任拾遺日。屢陳時政。蒙先皇帝召問延英。旋為宰相所憎。貶臣河南縣尉。及為監察御史。又不敢規避。專心糾繩。復為宰相怒臣不庇親黨。因以他事貶臣江陵判司。廢棄十年。分死溝瀆。元和十四年。憲宗皇帝開釋有罪。始授臣膳部員外郎。與臣同省署者。多是臣初登朝時舉¶ 
<pb:NFKB_QTW_p0650-15a>
人。任卿相者。半是臣同諫院時拾遺補闕。愚臣既不能低心曲就。輩流亦以望風怒臣。不料陛下天聽過卑。知臣薄藝。朱書授臣制誥。延英召臣賜緋。宰相惡臣不出其門。由是百計侵毀。陛下察臣無罪。寵獎逾深。召臣面授舍人。遣充承旨學士。金章紫服。光飾陋軀。生人之榮。臣亦至矣。然臣益遭誹謗。日夜憂危。唯陛下聖鑒照臨。彌加保任。竟排㣥議。擢備台司。臣忝有肺肝。豈並尋常宰相。况當行營退散之後。牛元翼未出之間。每聞陛下軫念之言。微臣恨不身先士卒。所問於方計策遣王友明等救解深州。蓋欲上副聖情。豈是別懷他意。不料姦人疑臣殺害裴度。妄有告論。塵黷聖聰。愧羞天地。臣本待辨明一了。便擬殺身謝責。豈料聖慈尚在。薄貶同州。雖違咫尺之顏。不遠郊畿之境。伏料必是宸衷獨斷。乞臣此官。若遣他人商量。乍可與臣遠處藩鎮。豈肯遣臣俯近闕庭。臣所恨今月三日尚蒙召對延英。此時不解泣血仰辭天顏。便至今日竄逐。臣自離京國。目斷魂銷。每至五更朝謁之時。臣實制淚不已。臣若餘生未死。他時萬一歸還。不敢更望得見天顏。但得再聞京城鐘鼓之音。臣雖黃土覆面。無恨九原。臣某無任自恨¶ 
<pb:NFKB_QTW_p0650-16a>
自慙攀戀聖慈之至。然臣一日未死。亦合有所陳論。或聞党項小有動搖。臣今謹具手疏陳奏。伏望恕臣死罪。特畱聖覽。臣此表并臣手疏。並請畱中不出。謹遣差知衙官試殿中監馬宏直奉表謝罪以聞。¶ 

** 賀汴州誅李㝏表¶ 
:PROPERTIES:
:TITID: QTWTIT12835
:PERSID: QTWAUT1600
:END:

臣某言。伏見逆賊李㝏。已就誅夷。韓充入汴州訖。一方既定。率土無虞。凡在臣僚。實增欣抃。臣某中賀。伏以汴州抱吳楚之津梁。據咽喉之要地。將驕卒悍。易動難安。急攻則越逸是憂。緩取則遷延易變。自非陛下盡排㣥議。獨斷宸衷。外委將臣。內敷睿算。風行號令。天助機謀。則何以斬此鯨鯢。破茲梟獍。臣摧凶志切。受國恩深。仰荷威靈。倍萬常品。限以符守。不獲稱慶闕庭。無任踴躍屏營之至。¶ 

** 賀聖體平復御紫宸殿受朝賀表¶ 
:PROPERTIES:
:TITID: QTWTIT12836
:PERSID: QTWAUT1600
:END:

臣某言。今日得上都進奏官報稱。昨日陛下御紫宸殿。受㣥臣朝賀。伏審聖躬萬福。親見百寮。率土皆歡。溥天同慶。臣某臣聞兩曜有晦明。所以成其不巳。四瀆有盈縮。所以成其不竭。不有燎火。無以辨玉質。不有霜霰。無以見松心。是以軒轅神倦。然後夢華胥之游。秦穆疾寐。然後享鈞天¶ 
<pb:NFKB_QTW_p0650-17a>
之樂。堯以癯瘠而為聖。禹以胼胝而稱功。斯皆因疾成妍。以勞逢福。非臣臆度。敢進瞽言。昨者聖體不安。纔經旬日。穆卜言吉。勿藥有瘳。此所以表北極之長尊。配南山而永固者也。况日臨黃道。萬物皆榮。帝御紫宸。千官畢賀。臣以守符外郡。不獲稱慶明庭。空懷鼓舞之心。有阻賡歌之末。無任跳躍歡欣瞻望徘徊之至。謹差知衙官劉宗奉表陳賀以聞。¶ 

** 代李中丞謝官表¶ 
:PROPERTIES:
:TITID: QTWTIT12837
:PERSID: QTWAUT1600
:END:

臣某言。伏奉今月二十九日。制授臣御史中丞。寵秩踰涯。心魂戰越。臣某中謝。臣生值聖時。蔭分天屬。雖牽絲入仕。或因瑣碎之文。而執簡當朝。實由睦族而致。頃以材駑氣直。屢棄遐荒。陛下擢自遠藩。任兼臺閣。夙夜循省。効報無階。豈謂天眷曲臨。過蒙獎拔。坐令專席。位忝中司。因當陳乞於天。安敢叨榮於已。如或綸言既降。丹慊莫從。則當破柱求姦。碎首請事。死而後已。義不苟然。增日月之末光。答天地之殊造。無任懇款屏營之至。¶ 

** 為嚴司空謝招討使表¶ 
:PROPERTIES:
:TITID: QTWTIT12838
:PERSID: QTWAUT1600
:END:

臣某言。中使某乙至。伏奉今月十九日勑。以臣兼充申光¶ 
<pb:NFKB_QTW_p0650-18a>
蔡等州招討使。并賜臣手詔兩道。天光下濟。聖澤逾深。捧詔慙惶。心魂戰越。臣某中謝。伏以陛下威加四海。德被萬方。下蜀無束馬之勞。平吳但斬鯨而已。百蠻述職。九有懷仁。凡在生成。孰不柔茂。而蕞爾元濟。天將勦除。寘蟊賊於其心。假螻蟻以為聚。父死不葬。王命未臨。擅脅師徒。偷侵縣道。此誠仁人孝子決憤激忠之日也。陛下尚先含垢。未忍加誅。曲示綏懷。俾臣招撫。臣誠雖懇到。性本孱愚。任重憂深。驚惶失據。然以苗心可化。舜舞方興。仰荷威靈。冀其柔服。臣即日與鄰道計會。奉宣詔旨。誘諭頑凶。威愛並施。使之來格。如或尚驅梟獍。不襲椒蘭。臣則誓死剪除。俾無遺孽。其歸投百姓等。臣並准詔別加優䘏。置在安全。仰副聖情。不令驚擾。臣先奉恩詔。令臣發赴唐州。不獲奔走伏謝闕庭。無任恐懼之至。¶ 

** 賀誅吳元濟表¶ 
:PROPERTIES:
:TITID: QTWTIT12839
:PERSID: QTWAUT1600
:END:

臣聞拯遺甿於溝瀆。非聖不能。掃餘沴以雪霜。非天不可。日者神棄申蔡。蓄為汙瀦。五十年間。三后貽顧。眇爾元濟。繼為凶妖。謂君命可逃。以父死為利。陛下凝茲睿算。取彼凶殘。不越殷宗之期。遂勦淮夷之命。威動區宇。道光祖宗¶ 
<pb:NFKB_QTW_p0650-19a>
凡在生成。孰不歡忭。臣忝官藩翰。不獲率舞闕庭。瞻望徘徊。無任踴躍屏營之至。¶ 

** 為蕭相公讓官表¶ 
:PROPERTIES:
:TITID: QTWTIT12840
:PERSID: QTWAUT1600
:END:

臣某言。伏奉今日制。授臣某官。恩加望外。寵過憂深。魂魄驚翔。手足失墜。臣某中謝。臣猥以凡才。謬居重任。當陛下惟新之始。辱陛下爰立之恩。有累樞衡。無裨衮職。外致匈奴之哂。內失蒼生之心。推換炎凉。因循聖澤。妨塞賢路。塵忝台階。自顧疲驂。方求息駕。豈謂陛下特迂宸鑒。曲用朽材。再提腹背之毛。重委股肱之地。大孤人望。猶簡帝心。雖君父恩深。莫知其惡。而駑駘力竭。何以自安。豈敢退而生全。實願求其死所。伏望再移天眷。重選時英。特回加膝之恩。別受沃心之相。全陛下始終之道。成微臣生死之榮。無任懇迫慙惶之至。¶ 

** 為蕭相謝追贈祖父祖妣亡父表¶ 
:PROPERTIES:
:TITID: QTWTIT12841
:PERSID: QTWAUT1600
:END:

恩波下濟。澤被窮泉。天眷旁臨。日聞幽穸。臣某中謝。臣祖臣父。或勳或賢。義著族婣。名書國籍。逮臣不肖。有累前人。妄繼元成之官。實媿仲弓之德。自陛下遣臣待罪宰相。不能有以匡逮聖明。齷齪知慙。屏營失據。常恐孔悝銘鼎。折¶ 
<pb:NFKB_QTW_p0650-20a>
足可期。於啟閭門。構堂無所。豈謂偶逢昌運。幸沐殊私。赦臣致寇之辜。念臣積善之本。追崇祖禰。錫命官封。子道有光。升卿之言果驗。孫謀表慶。令伯之報方申。海嶽恩深。涓埃効淺。彷徨自顧。跼蹐何安。無任感德忘軀之至。¶ 

** 論追制表¶ 
:PROPERTIES:
:TITID: QTWTIT12842
:PERSID: QTWAUT1600
:END:

臣聞令之必行於下者信也。令苟不信。患莫大焉。今陛下初臨㝢內。務切黎元。至於牧守字人之官。所宜詳擇。苟未得人。不當虛授。苟或任使。不可屢遷。臣竊見近除寧州刺史論傪虔州刺史高宏本通州刺史豆盧靖。曾不涉旬。並已追制。又以杜兼為蘇州刺史。行未半途。復改郎署。臣不知誰請於陛下而授之。誰請於陛下而追之。追之是。則授之非。授之是。則追之非。以非為是者罰必加。然後人不敢輕其舉。以是為非者罪必及。然後下不敢用其私。此先王所以不令而人從。不言而人信。豈異事哉。率是道也。今陛下如綸之令朝降。反汙之詔夕施。紛紛紜紜。無所歸咎。臣竊恐陛下之令。未能取信於朝廷。而况於取信天下乎。臣伏願陛下徵舉者之詞。察追者之請。若舉者之詞直。則請而追之者不得無過。若追之者理勝。則舉而授之者不得¶ 
<pb:NFKB_QTW_p0650-21a>
無辜。賞罰是非。所宜明當。况陛下肇臨黎庶。教化惟新。誥令之間。四方所仰。小有得失。天下必聞。臣實庸愚。謬居諫列。職當言責。不敢偷安。苟有所裨。萬死無恨。無任愚迫懇款之至。¶ 

** 論諫職表¶ 
:PROPERTIES:
:TITID: QTWTIT12843
:PERSID: QTWAUT1600
:END:

臣聞先王之制祿也。居其位而不行其職者誅。是以上無虛授。下不隱情。臣竊觀今之備位素餐不得其職者。莫過於臣輩。臣聞太宗文皇帝時。王珪魏徵為諫官。文皇雖宴游寢食之間。王魏實在其所。用至於文皇發一言。則王魏善之而後出。舉一事。則王魏慮之而後行。以文皇之明。合王魏之智。是以舉無遺事。言有典常。文皇猶以為視聽之未廣也。因命三品以上入議軍國大政。必遣諫官一人隨入以參驗之。當是之時。司股肱耳目之任者。有君臣之義焉。有父子之恩焉。有朋友之歡焉。是以否無不替。可無不行。不四三年。而天下大理。蠻夷君長帶刀入侍者。不可勝計。豈干戈征伐之所致乎。蓋擁蔽之患銷。而幽遠之情達也。若此然後可以稱天子之諍臣矣。近之司諫諍者則不然。大不得備召見。次不得參時政。排行就列。纍纍而巳。且¶ 
<pb:NFKB_QTW_p0650-22a>
臣聞之。諫官之職。曰左右前後拾遺補闕。大則廷議。小則上封。近年已來。正衙不奏事。庶官罷廷對。若此則不見遺闕。補拾何階。不得敷陳。廷議安設。其所謂舉諫職者。唯獨誥令有不便。除授有不當。則奏一封執一見而已。以臣思之。君臣之際。論列是非。諷諭於未形。籌畫於至密。尚不能回至尊之盛意。備讒慝之巧言。而况於既行之誥令。已命之除授。然後奏一封執一見。思欲收絲綸之詔。迴日月之光。信無裨於萬一矣。至使凡今之人。以上封進計為妄動。拾遺補闕為冗員。以此稱供奉官。與王珪魏徵為等列。臣雖至愚能不自媿。且陛下若以為臣等無所裨補。不足參侍從。固不當假以名器。立之於朝。苟以為務廣聰明。稍關理道。又不當屏棄疎賤之。使至於此。伏願陛下許臣於延英候對。召臣一見。賜以溫顏。使臣得盡愚懇之誠。備陳諫官之職。苟或言有可採。得裨陛下萬分之一。是臣千載之一時也。如或言不詣理。塵黷聖聰。則臣自寘刑書。以謝謬官之罪。亦臣之所以甘心也。無任懇款發憤効職忘軀之至。謹詣東上閤門奉表以聞。¶ 

** 論討賊表¶ 
:PROPERTIES:
:TITID: QTWTIT12844
:PERSID: QTWAUT1600
:END:

<pb:NFKB_QTW_p0650-23a>

臣伏見賊闢有不庭之罪。陛下尚覆露以待之。此誠陛下罪已泣辜之仁也。微臣何足以識之哉。然臣聞之。天之所以為天者。以其能化物也。物之性不一。故天之道有和煦震曜之異焉。始其生也。動之以幽伏。被之以春陽。扇之以仁風。潤之以膏雨。則百果草木之柔者順者。油然而生矣。及夫勾曲角觡。堅本頑心。凝者滯者。幽者蟄者。扇之以和煦而不出。潤之以膏雨而不滋。則必迅之以雷震。曜之以威赫。然後頑滯之心改。幽蟄之氣宣。豈天之道。仁於彼而厲於此乎。化與不化之異也。是以蚩尤之亂作。黃帝鑄五兵以殺絕之。共工之行惡。虞舜揭五刑以放死之。豈不欲夢華胥舞干羽。而躋之於仁壽哉。蓋不可化也。及夫舞干而適至。因壘而來歸。此又物之可化者也。豈黃帝虞舜文王之德有優劣哉。蓋蚩尤共工苗人崇人罪有深淺也。今陛下法天之德。與物為春。凡在生成。孰不柔茂。而蕞爾微醜。天將棄之。寘蟊賊於其心。假螻蟻以為聚。忠臣孝子。思得食其肉而快其心久矣。陛下猶聳之以名爵。導之以訓誥。崇之以寵章而不至。假之以旄鉞而益驕。戕賊我忠貞。損汚我仁義。人人不勝其憤。有司不忍其威。是以違陛下¶ 
<pb:NFKB_QTW_p0650-24a>
匿瑕含垢之仁。順皇天震曜殺戮之用。此誠天下人人快憤激忠之日也。陛下猶思因壘以降之。舞干以化之。善則善矣。其如天下之憤何。其如天下之憤何。臣願陛下可有司之奏。法皇天之威。與公卿大臣議斬叛弔人之師。以快天下人人之憤。實天下幸甚。微臣無任懇悃嫉惡之至。¶ 

** 論西戎表¶ 
:PROPERTIES:
:TITID: QTWTIT12845
:PERSID: QTWAUT1600
:END:

蒙恩顧問。竊見陛下患戎之意深矣。自貞元以來。國家所以甘億兆之費於塞下。葢以犬戎有侵軼之患。而邊人思守禦之利也。然而河湟之地日削。田萊之業日空。塞下之人日亡。戎狄之心日熾。若此非他。不得備之之術也。且臣聞之。君之命帥。帥之命將。將之使卒。猶心之使臂。臂之使指。然後敵可擒而軍可制也。今之屯戍者則不然。衆其城堡。異其師長。獲一馬則圖功。虜一戎則告捷。至於屠縣道掠萬人。則曰力弱不足以應敵。援寡不足以摧凶。苟謹閑繕完不失其守者。則朝廷議賞之不給。又孰肯摧鋒刃冒殊死。而出入於係虜哉。此又非他。衆分力散。而責師之刑無所加也。而又加之以為農者不教戰。屯聚者不兼農。寇至則卒伍被甲而乘城。野人空弮以應敵。此又耕戰之術¶ 
<pb:NFKB_QTW_p0650-25a>
不修。而屯聚之方太逸也。今夫邠岐汧隴之地。皆后稷公劉之所理也。土宜植物。人務稼穡。陛下誠能使本道節制。廣於荒隙。大建屯田。塞下諸軍。除使令守防之外。一切出之於野。限人名田。復其租入。然後因其阡陌。制之閭井。因其卒伍。樹之師長。固其塍塹。以備不虞。犬戎適至。則有連阡接畛之兵。戎騎纔歸。則復耰鋤穫耨之事。若此。則曩時之聚食者。盡歸之於服勤之農矣。前此之係虜者。盡化為守禦之兵矣。三五年間。塞下有相因之粟。邊人無侵軼之虞。陛下又董之以良帥。威之以必刑。則彼瑣瑣之戎。陛下將署其君長。征其牛羊。奴虜以擒之可也。螻蟻以攘之可也。又何必詢王恢。使蘇武。用晁錯。訪婁敬。而後復河湟稱即叙哉。此備戎之大略也。方今猶有急於此者。臣敢冒昧殊死而言之。臣聞善奕棋者。將刼其棋。必固其羸。是以敵可殺而地不危。今庸蜀有犬吠之驚。南蠻絕貢誠之路。陛下又輟邊將以統問罪之師。脫或蜂蠆相完。尚稽天討。兵連不解。綿夏涉秋。則犬戎乘釁啟心之日也。陛下其圖之。臣無任懇款憂邊之至。¶ 

** 論教本書¶ 
:PROPERTIES:
:TITID: QTWTIT12846
:PERSID: QTWAUT1600
:END:

<pb:NFKB_QTW_p0650-26a>

臣伏見陛下降明詔。修廢學。增冑子。選司成。大哉堯之為君。伯夷典禮夔教冑子之深旨也。然而事有萬萬急於此者。敢冒死而言之。臣聞諸賈生曰。三代之君仁且久者。教之然也。誠哉是言。且夫周成王。人之中才也。近管蔡則讒入。有周召則義聞。豈可謂天聰明哉。然而克終於道者。得不謂教之然耶。始其為太子也。未生胎教。既生保教。太公為之師。周公為之傅。召公為之保。伯禽唐叔與之游。禮樂詩書為之習。目不得閱淫豔妖誘之色。耳不得聞優笑凌亂之聲。口不得習操斷擊搏之書。居不得近容順陰邪之黨。游不得恣追禽逐獸之樂。玩不得有遐異僻絕之珍。凡此數者。非謂備之於前而不為也。亦將不得見而為之矣。及其長而為君也。血氣既定。游習既成。雖有放心快已之事日陳於前。固不能奪巳成之習巳定之心矣。則彼忠直道德之言。固吾之所習聞也。陳之者有以諭焉。回佞庸違之說。固吾之所積懼也。諂之者有以辨焉。人之情。莫不欲耀其所能。而黨其所近。苟將得志。則必快其所蘊矣。物之性亦然。是以魚得水而游。馬逸駕而走。鳥乘風而翔。火得薪而熾。此皆物之快其所蘊也。今夫成王。所蘊道德也。所¶ 
<pb:NFKB_QTW_p0650-27a>
近聖賢也。是以舉其近。則周公左而召公右。伯禽魯而太公齊。快其蘊。則興禮樂而朝諸侯。措刑罰而美教化。教之至也。可不謂信然哉。及夫秦則不然。滅先王之學。曰將以愚天下。黜師保之位。曰將以明君臣。胡亥之生也。詩書不得聞。聖賢不得近。彼趙高者。詐宦之戮人也。而傅之以殘忍戕賊之術。且日恣睢天下以為貴。莫見其面以為尊。是以天下之人未盡愚。而胡亥固巳不能分獸畜矣。趙高之威懾天下。而胡亥巳自幽於深宮矣。彼李斯者。秦之寵丞相也。因讒寃死。無以自明。而况於疎遠之臣庶乎。若此。則秦之亡。有以致之也。漢高承之以兵革。漢文守之以廉謹。卒不能蘇復大訓。是以景武昭宣。天資甚美。纔可以免禍亂。哀平之間。則不能虞篡弒矣。然而惠帝廢易之際。猶賴羽翼以勝其邪心。是後有國之君議教化者。莫不以興廉舉孝設學崇儒為意。曾不知教化之不行。自貴者始。畧其貴者。教其賤者。無乃鄰於倒置乎。洎我太宗文皇帝之在藩邸以至於為太子也。選知道德者十八人。與之游習。即位之後。雖宴游飲食之間。若十八人者實在其中。上失無不言。下情無不達。不四三年。而名高盛古。豈一日二日而¶ 
<pb:NFKB_QTW_p0650-28a>
致是乎。游習之漸也。貞觀巳還。師傅之官。皆宰相兼領。其餘宮僚。選亦甚重。馬周以位高。恨不得為司議郎。此其驗也。文皇之後。漸疎賤之。至於母后臨朝。剪棄王族。當中睿二聖危難之際。雖有骨鯁敢言之士。既不得在調護保安之職。終不能措扶衞之一詞。而令匠胡安金藏剖腹以明之。豈不大哀哉。兵興以來。茲弊尤甚。師資保傅之官。非疾廢眊瞶不任事者為之。即休戎罷帥不知書者處之。至於友諭贊議之徒。疎冗散賤之士。甚者搢紳恥之。夫以匹夫之愛其子。猶求明哲慈惠之師以教之。直諒多聞之友以成之。豈天下之元子。而可以疾廢眊瞶不知書者為之師。疎冗散賤不適用者為之友乎。此何不及上古之甚也。近制宮僚之外。徃徃以沉滯僻老之儒充侍直侍讀之選。而又疎棄斥遠之。越月踰時。不得召見。彼又安能傅成道德而保養其躬哉。臣以為積此弊者。豈不以皇天眷佑。祚我唐德。以舜繼舜。以堯繼堯。傳陛下十一聖矣。莫不生而神明。長而仁聖。以是為屑屑習儀者。故不之省耳。臣獨以為於列聖之謀則可也。計無窮之業以傳後嗣則不可。脫或萬代之後。有若周成王之中才者。而又生於深宮優笑之¶ 
<pb:NFKB_QTW_p0650-29a>
間。無周召保助之教。則將不能知喜怒哀樂之所自矣。况稼穡之艱難乎。今陛下以上聖之資。肇臨海內。是天下之人傾耳注目之日也。特願陛下思成王訓導之功。念文皇游習之漸。選重師保。慎簡宮寮。皆用博厚宏深之儒。而又練達機務者為之。更進迭見。日就月將。因令皇太子洎諸王定齒冑講業之儀。行嚴師問道之禮。至德要道以成之。撤膳記過以警之。血氣未定。則輟禽色之娛以就學。聖質既備。則資游習之善以宏德。此所謂一人元良。萬國以貞之化也。豈直修廢學選司成而足倫匹其盛哉。而又俾則百王。莫不幼同師。長同術。識君道之素定。知天倫之自然。然後選用賢良。樹為藩屏。出則有晉鄭魯衞之盛。入則有東牟朱虛之強。蓋所謂宗子維城。犬牙磐石之勢也。又豈與夫魏晉以降。囚賊其兄弟。而自剪其本枝者。同年而語乎。微臣竊不自揆。思為陛下建永永無窮之長算。輒敢冒昧殊死而言之。臣稹謹奏。¶ 

