#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0747-29a> ¶
#+PROPERTY: JUAN 0748
欽定全唐文卷七百四十八¶ 

<pb:NFKB_QTW_p0748-01a>

* 杜牧(一)¶ 

:PROPERTIES:
:PERSID: QTWAUT1866
:END:

牧字牧之。駕部員外郎從郁子。第進士。復舉賢良方正。文¶
宗朝官殿中侍御史。遷左補闕。轉膳部比部員外郎。歷黃¶
池睦三州刺史。遷司勛員外郎。轉吏部。授湖州刺史。入拜¶
考功郎中知制誥。遷中書舍人。卒年五十。¶ 

** 阿房宮賦¶ 
:PROPERTIES:
:TITID: QTWTIT15013
:PERSID: QTWAUT1866
:END:

六王畢。四海一。蜀山兀。阿房出。覆壓三百餘里。隔離天日。¶
<pb:NFKB_QTW_p0748-01b>
驪山北構而西折。直走咸陽。二川溶溶。流入宮牆。五步一¶
樓。十步一閣。廊腰縵迴。簷牙高啄。各抱地勢。鉤心鬬角。盤¶
盤焉。囷囷焉。蜂房水渦矗。不知乎幾千萬落。長橋臥波。未¶
雲何龍。複道行空。不霽何虹。高低冥迷。不知西東。歌臺暖¶
響。春光融融。舞殿冷袖。風雨凄凄。一日之內。一宮之間。而¶
氣候不齊。妃嬪媵嬙。王子皇孫。辭樓下殿。輦來於秦。朝歌¶
夜絃。為秦宮人。明星熒熒。開粧鏡也。綠雲擾擾。梳曉鬟也。¶
渭流漲膩。棄脂水也。烟斜霧橫。焚椒蘭也。雷霆乍驚。宮車¶
過也。轆轆遠聽。杳不知其所之也。一肌一容。盡態極妍。縵¶
立遠視。而望幸焉。有不得見者三十六年。燕趙之收藏。韓¶ 
<pb:NFKB_QTW_p0748-02a>
魏之經營。齊楚之精英。幾世幾年。剽掠其人。倚疊如山。一¶
旦不能有。輸來其間。鼎鐺玉石。金塊珠礫。棄擲邐迤。秦人¶
視之。亦不甚惜。嗟乎。一人之心。千萬人之心也。秦愛紛奢。¶
人亦念其家。柰何取之盡錙銖。用之如泥沙。使負棟之柱。¶
多於南畝之農夫。架梁之椽。多於機上之工女。釘頭磷磷。¶
多於在庾之粟粒。瓦縫參差。多於周身之帛縷。直欄橫檻。¶
多於九土之城郭。管絃嘔啞。多於市人之言語。使天下之¶
人。不敢言而敢怒。獨夫之心。日益驕固。戌卒呌。函谷舉。楚¶
人一炬。可憐焦土。嗚呼。滅六國者六國也。非秦也。族秦者¶
<pb:NFKB_QTW_p0748-02b>
秦也。非天下也。嗟夫。使六國各愛其人。則足以拒秦。秦復¶
愛六國之人。則遞三世可至萬世而為君。誰得而族滅也。¶
秦人不暇自哀而後人哀之。後人哀之而不鑑之。亦使後¶
人而復哀後人也。¶ 

** 望故園賦¶ 
:PROPERTIES:
:TITID: QTWTIT15014
:PERSID: QTWAUT1866
:END:

余固秦人兮。故園秦地。念歸途之幾里。訢余心之未歸兮。¶
雖繫日而安至。既操心之大謬。欲當時之奏技。技固薄兮¶
豈易售。矧將來之歲幾。人固有尚珠金印節。人固有為背¶
憎面悅。擊短扶長。曲邀橫結。吐片言兮千口莫窮。觸一機¶ 
<pb:NFKB_QTW_p0748-03a>
而百關俱發。嗟小人之顓蒙兮。尚何念於逸越。余之思歸¶
兮。走杜陵之西道。巖曲天深。地平木老。隴雲秦樹。風高霜¶
早。周臺漢園。斜陽暮草。寂寥四望。蜀峰聯嶂。葱蘢氣佳。蟠¶
聯地壯。繚粉堞於綺城。矗未央於天上。月出東山。苔扉向¶
關。長烟苒惹。寒水注灣。遠林雞犬兮。樵夫夕還。織有桑兮¶
耕有土。昆令季強兮鄉黨附。悵余心兮捨茲而何去。憂豈¶
無念。念至謂何。憤慍悽悄。顧我則多。萬世在上兮百世居¶
後。中有一生兮孰為壽夭。生既不足以紉佩兮。顧他務之¶
纎小。賦言歸兮余之志。世徒為兮紛擾。¶ 
¶
<pb:NFKB_QTW_p0748-03b>

** 晚晴賦(并序)¶ 

:PROPERTIES:
:TITID: QTWTIT15015
:PERSID: QTWAUT1866
:END:

秋日晚晴。樊川子目于郊園。見大者小者。有狀類者。故書¶
賦云。¶ 

雨晴秋容新沐兮。忻遶園而細履。面平池之清空兮。紫閣¶
青橫。遠來照水。如高堂之上。見羅幕兮。垂乎鏡裏。木勢黨¶
伍兮。行者如迎。偃者如醉。高者如達。低者如跂。松數十株。¶
切切交峙。如冠劍大臣。國有急難。庭立而議。竹林外裹兮。¶
十萬丈夫。甲刃摐摐。密陣而環侍。豈負軍令之不敢囂兮。¶
何意氣之嚴毅。復引舟於深灣。忽八九之紅芰。姹然如婦。¶ 

<pb:NFKB_QTW_p0748-04a>

斂然如女。墮蘂黦顏。似見放棄。白鷺潜來兮。邈風標之公¶
子。窺此美人兮。如慕悅其容媚。雜花參差於岸側兮。綘綠¶
黃紫。格頑色賤兮。或妾或婢。間草甚多。叢者束兮。靡者杳¶
兮。仰風獵日。如立如笑兮。千千萬萬之容兮。不可得而狀¶
也。若予者則謂何如。倒冠落佩兮。與世闊疎。敖敖休休兮。¶
真狥其愚而隱居者乎。¶ 

** 高元裕除吏部尚書制¶ 
:PROPERTIES:
:TITID: QTWTIT15016
:PERSID: QTWAUT1866
:END:

勅。昔有虞氏貴德尚齒。言於四代。其道最優。今吾卿老。富¶
<pb:NFKB_QTW_p0748-04b>
有道德。以大冡宰。表率㣥寮。顧予敢專。得於僉議。前山南¶
東道節度管內觀察處置等使銀青光祿大夫檢校尚書¶
使持節襄州諸軍事兼襄州刺史御史大夫上柱國渤海¶
縣開國男食邑三百戶高元裕。始以御史諫官。在長慶寶¶
歷之際。匡拂時病。磨切貴近。罔有顧慮。知無不為。復以諫¶
議舍人。在大和末。詞摧凶魁。坐折左宦。繼為中丞京兆。公¶
卿藩服。朕始在位。徵歸朝廷。爰自尚書。裂分茅土。為政以¶
德。行已惟仁。信而履之。服而樂之。餘三十年。道益昭著。夫¶
中外之任。迭有重輕。今者干戈蘊藏。戎狄信順。將欲詳考¶
典禮。開張教化。使吾丞相已降。有所咨稟。非爾元裕。其誰¶ 
<pb:NFKB_QTW_p0748-05a>
膺之。至於官業。豈勞倚任。祇聽出納。無忘教戒。可守吏部¶
尚書。散官勳封如故。¶ 

** 崔璪除刑部尚書蘇滌除左丞崔璵除兵部侍郎等制¶ 
:PROPERTIES:
:TITID: QTWTIT15017
:PERSID: QTWAUT1866
:END:

勅。喉舌百官之本。綱轄天下之要。戎政國之大事。三人為¶
衆。一舉得之。唯君知臣。予不敢讓。正議大夫尚書左丞上¶
柱國賜紫金魚袋崔璪。德可標準。言成文章。揚歷中外。道¶
益光顯。左省駁議。不畏強禦。分憂陜服。尹茲東郊。政既安¶
人。化能被俗。擢任藻鑒。旋職牢籠。材皆適宜。官無逋事。分¶
鎮股肱之郡。遂成功實之臣。陟處綱曹。副以中憲。每師蘧¶
<pb:NFKB_QTW_p0748-05b>
瑗。常慕史魚。抨彈之勇。正當時病。翰林學士承旨銀青光¶
祿大夫行尚書兵部侍郎知制誥武功縣開國男食邑三¶
百戶蘇滌。行冠人倫。爵高天秩。仁義禮樂之是務。克伐怨¶
欲之不行。翺翔禁闈。出入諷議。汲黯為郡。嘗聞臥理。下惠¶
去國。皆以直道。洎宣室思賈。甘泉召雄。造膝盡忠。代言稽¶
古。近以微恙。懇請自便。君子之道。進退可觀。正議大夫前¶
權知尚書戶部侍郎上柱國博陵縣開國子食邑五百戶¶
賜紫金魚袋崔璵。上知自得。不器難名。既擅高文。兼通古¶ 
<pb:NFKB_QTW_p0748-06a>
學。掌言綸閣。典貢春闈。詞同三代之風。士掇一時之秀。振¶
舉職業。昭宣令名。詩曰多士。文王以寧禮曰官備。天子為¶
樂。咨爾璪等。實瑞清時。予為爾之德隣。爾膺予之慎選。典¶
刑不忘於哀敬。提綱唯在於公勤。舉司馬法。勿踵近習。各¶
膺重位。企佇上酬。宜於夙夜。無孤官業。璪可守刑部尚書。¶
散官勳賜如故滌可行尚書左丞。散官封如故。璵可權知¶
尚書兵部侍郎。散官勳封賜如故。¶ 

** 裴休除禮部尚書裴諗除兵部侍郎等制¶ 
:PROPERTIES:
:TITID: QTWTIT15018
:PERSID: QTWAUT1866
:END:

勅。冉有仲由。孔門之高弟也。尚曰處於小國。可為具臣。况¶
<pb:NFKB_QTW_p0748-06b>
今照臨百官。撫御四海。綰牢籠漕輓之職。掌五兵六師之¶
重。次第超擢。為吾大寮。若非僉諧。豈敢輕授。正議大夫守¶
尚書兵部侍郎兼御史大夫統諸道鹽鐵轉運等使上柱¶
國河東縣開國子食邑五百戶賜紫金魚袋裴休。仁義禮¶
樂。文行忠信。積此八者。以為成人。前宣歙池等州都團練¶
觀察處置等使大中大夫檢校左散騎常侍兼御史大夫¶
上柱國河東縣開國男食邑三百戶賜紫金魚袋裴諗。在¶
元和代理。惟帝念功。四夷九州。文化武服。咨爾先父。實著¶
大勳。天必祚仁。門有令嗣。道直才富。行備名高。文學而浹¶ 
<pb:NFKB_QTW_p0748-07a>
洽專精。率履而清淨恭儉。而皆周歷華顯。踐更臺閣。處事¶
可法。出言成章。咸輟自綸闈。任寄方伯。教訓以禮。生聚以¶
仁。千里封疆。一口歌詠。休乃命以取士。時稱得人。用其公¶
方。委之管搉。事為之制。曲為之防鉤校奸贓。末減賦取。公¶
財不耗。疲人樂生。望為準繩。立作據依。名實兼備。德位兩¶
高。漢史曰。理行尤異者就加。禮曰。有功於人者進律。秩崇¶
八座。官副夏卿。舉以授之。予亦何恡。夫宰相佐天子。公卿¶
助宰相。股肱指臂。任同一身。有事必言。未為越局。無自愛¶
惜。勉荅寵榮。休可禮部尚書。依前統諸道鹽鐵轉運等使。¶
<pb:NFKB_QTW_p0748-07b>
諗可權知尚書兵部侍郎。散官勳封賜各如故。¶ 

** 畢諴除刑部侍郎制¶ 
:PROPERTIES:
:TITID: QTWTIT15019
:PERSID: QTWAUT1866
:END:

勅。士師臯陶之恤刑。司寇蘇公之用獄。既盡哀敬。能致治¶
平。擢為大寮。膺茲慎選。出於予志。命以誠臣。翰林學士朝¶
散大夫守中書舍人上柱國平陰縣開國男食邑三百戶¶
賜紫金魚袋畢諴。學臻壺奧。文越拘攣。常以忠信。用為前¶
後。爰自郎署。擢居內庭。謀議有同於壽王。奇異輒委於嚴¶
助。竭盡心力。裨補機要。既久歲序。須議遷昇。今者耕夫服¶
田。戎馬不駕。欲使凡一手足。皆獲措置。是故用汝。典予刑¶ 
<pb:NFKB_QTW_p0748-08a>
罰。汝其往哉。吾今告汝。吾聞孔子曰。古之聽獄。求所以生¶
之。今之聽獄。求所以殺之。宜念格言。深思倫要。勉服休命。¶
以稱朕意。可權知尚書刑部侍郎。散官勳封賜如故。¶ 

** 韋有翼除御史中丞制¶ 
:PROPERTIES:
:TITID: QTWTIT15020
:PERSID: QTWAUT1866
:END:

勅。昔貞觀開元之為理也。遠隱必見。情偽必知。天下如一¶
家。兆庶如一人。無他道也。綱目皆振。法令必行。祖宗在天。¶
方冊在地。人存政舉。行之非艱。故用正臣。委之邦憲。朝請¶
大夫守尚書刑部侍郎上柱國賜紫金魚袋韋有翼。戴仁¶
而行。抱義以處。牆仞裏峻。壇宇外寬。介特守君子之強。文¶
<pb:NFKB_QTW_p0748-08b>
學盡儒者之業。周歷華貫。擢為諍臣。攻予甚專。言事頗切。¶
願試佐輔。移理陜郊。馮翊之恐失倪寬。潁川之意得黃霸。¶
壺漿迎路。襁屬攀車。徵為公卿。愈見風采。恤刑慎罰。守法¶
當官。巍然立朝。為時準直。今者跡其率履。委之糾繩。爾其¶
念惠文彈理之言。思立秋授署之旨。三尺律令。四海紀綱。¶
所宜公共。無鄉上意。古人有言曰。凡為虎鼠。計於用舍。今¶
之倚任。佇觀爾能。唯君知臣。無累所舉。可守御史中丞。散¶
官勳封賜如故。¶ 

** 趙真齡除右散騎常侍制¶ 
:PROPERTIES:
:TITID: QTWTIT15021
:PERSID: QTWAUT1866
:END:

<pb:NFKB_QTW_p0748-09a>

勅。仲尼曰。慎擇爾臣。為人之道。夫語言應對之選。為顧問¶
耳目之官。若非善良。必致壅害。朝散大夫守太子賓客上¶
柱國漢中郡開國公食邑二千戶賜紫金魚袋趙真齡。其¶
先君子祇事祖宗。出入屏毗。餘四十載。爾為令嗣。克肖素¶
風。好學頗專。樹善不倦。凡曰賢彥。無不與遊。雲水登臨。多¶
聞放志。風塵趨競。殊不縈心。是以長人有慈惠之名。處官¶
無纎介之失。其為行已。斯亦多矣。丹墀文陛之內。貂羽金¶
蟬之榮。超以授之。無忝所舉。可守右散騎常侍。散官勳封¶
<pb:NFKB_QTW_p0748-09b>
賜如故。¶ 

** 韓賓除戶部郎中裴處權除禮部郎中孟璲除工部郎中等制¶ 
:PROPERTIES:
:TITID: QTWTIT15022
:PERSID: QTWAUT1866
:END:

勅。朝散大夫守尚書水部郎中上柱國韓賓等。尚書天下¶
之本。郎官皆為清秩。非科名文學之士。罕與其選。以賓端¶
貞有守。以處權俊乂出㣥。以璲才能適用。皆茂鄉里之稱。¶
咸為名實之士。各服休命。勉於官業。可依前件。¶ 

** 鄭處晦守職方員外郎兼侍御史知雜事制¶ 
:PROPERTIES:
:TITID: QTWTIT15023
:PERSID: QTWAUT1866
:END:

勅。朝議郎行尚書職方員外郎上柱國賜緋魚袋鄭處晦。¶
御史中丞韋有翼上言曰。御史府其屬三十人。例以中臺¶ 
<pb:NFKB_QTW_p0748-10a>
郎官一人稽參其事。以重風憲。如曰處晦。族清冑貴。能文¶
博學。人倫義理。無不講求。朝廷典章。飽於聞見。乞為副貳。¶
以佐紀綱。以爾處晦常居內庭。草具密命。自以疾去。于今¶
惜之。頗俞其言。如我自得。有翼為爾之知己。余為有翼之¶
德隣。上下交舉。豈有私愛。勉修職業。所報非一。可守本官¶
兼侍御史知雜事。散官勳賜如故。¶ 

** 庾道蔚守起居舍人李文儒守禮部員外郎充翰林學士等制¶ 
:PROPERTIES:
:TITID: QTWTIT15024
:PERSID: QTWAUT1866
:END:

勅。天下為公。選賢與能也。况乎拔出流輩。超侍帷幄。豈唯¶
獨以文學。止於代言。亦乃密參機要。得執所見。若非賢彥。¶
<pb:NFKB_QTW_p0748-10b>
豈膺選擢。將仕郎守起居舍人庾道蔚。善行必備。重價無¶
對。嘗自侯府。升為諫臣。每直言而盡誠。不違忠而偶意。朝¶
議郎行尚書禮部員外郎上柱國賜緋魚袋李文儒。才行¶
冠時。名聲譁衆。揚歷臺閣。宣昭職業。無入而不得其道。守¶
正而莫混其源。並為儒者之英。咸蘊賢人之操。久遊安在。¶
相見何晚。禮曰。君子稱人之美。則必爵之。我既言矣。亦能¶
縶維。宜盡忠讜。以酬寵遇。並可守本官充翰林學士。餘各¶
如故。¶ 

<pb:NFKB_QTW_p0748-11a>

** 李朋除刑部員外郎李從誨除都官員外郎等制¶ 
:PROPERTIES:
:TITID: QTWTIT15025
:PERSID: QTWAUT1866
:END:

勅。書曰。庶獄庶事。予罔敢知。此乃周文王之所以理天下¶
也。惟獄惟事。會於南宮。求郎之難。豈敢輕易。將仕郎侍御¶
史內供奉李朋。能積行實。發其詞華。勁正端慎。言業克舉。¶
天平軍節度副使朝議郎檢校尚書祠部員外郎兼侍御¶
史賜緋魚袋李從誨。宗室子弟。美秀而文。嘗經磨湼。不改¶
堅白。今者取自憲府。擢於幕吏。各有所授。皆為清秩。當自¶
宣室受讞之際。思滿堂飲酒之言。至於刑章。尤繫念慮。予¶
<pb:NFKB_QTW_p0748-11b>
曰罪爾勿罪。予曰寬爾勿寬。問法何如。無鄉上意。各宜勉¶
勵。勿自輕怠。朋可守尚書刑部員外郎。散官如故。從誨可¶
守尚書都官員外郎。散官如故。¶ 

** 權審除戶部員外郎制¶ 
:PROPERTIES:
:TITID: QTWTIT15026
:PERSID: QTWAUT1866
:END:

勅。文林郎守尚書水部員外郎權審。湖嶺旱暵。百姓枵耗。¶
老弱死道上。強壯入賊中。爰求使臣。以救其弊。執事者上¶
言。爾審學古有文。通知理道。遂使乘驛。視吾飢人。果能臨¶
事知權。受命達旨。慰撫流散。宣導恩澤。蠲貸逋逸。能裁闊¶
狹。大小輕重。各合事宜。雖古所謂直指繡衣。美俗使者。言¶
之於爾。無以過焉。用超名曹。以酬往效。無曠官業。勉服休¶ 
<pb:NFKB_QTW_p0748-12a>
命。可守尚書戶部員外郎。散官如故。¶ 

** 皇甫鉟除右司員外郎鄭潀除侍御史內供奉等制¶ 
:PROPERTIES:
:TITID: QTWTIT15027
:PERSID: QTWAUT1866
:END:

勅。夫聖人之理。百代同道。無他術也。綱紀盡舉。而關轄不¶
寬。故提綱主轄之司。為邦立理之本。言於其屬。豈敢輕取。¶
浙西道都團練副使朝議郎檢校尚書刑部員外郎兼侍¶
御史賜緋魚袋皇甫鉟。鄉里秀人。臺閣名士。能以文學。發¶
為官業。朝議大夫前守河南縣令上柱國鄭潀。生於清族。¶
克肖素風。凡守郡邑。皆著理行。會府藂委之任。憲司抨彈¶
之職。委之授汝。得不戒之。夫為政也。日夜思之。勤而行之。¶
<pb:NFKB_QTW_p0748-12b>
此乃子產之言也。剛亦不吐。柔亦不茹。此乃詩人之所稱¶
也。四海百司之條目。舉之在勤。破制壞法之奸蠹。糾之在¶
敢。率是二者。可曰當官。各服寵榮。無忝遷擢。鉟可尚書右¶
司員外郎。散官賜如故。潀可侍御史內供奉。散官勳封如¶
故。¶ 

** 韋退之除戶部員外郎裴德融除殿中侍御史盧㯋除監察御史等制¶ 
:PROPERTIES:
:TITID: QTWTIT15028
:PERSID: QTWAUT1866
:END:

勅。仲尼見負版者。則必式之。此言為國根本。不敢不敬。况¶ 
<pb:NFKB_QTW_p0748-13a>
其官屬。豈可輕用。漢家授署御史。多於立秋。蓋以風霜始¶
嚴。鷹隼初擊。古人垂旨。可以知之。朝議郎行殿中侍御史¶
韋退之等。皆章甫高危。逢掖襃博。表裏文行。師法典常。退¶
之嘗歷憲臺。久居官次。性既安靜。事皆達練。德融典校延¶
閣。服膺㣥書。美價廣譽。旁溢遠暢。穎佐賢侯。名聲藉甚。畱¶
滯在外。而非所宜。地官為郎。南臺持斧。皆有職業。佇見風¶
彩。各思率勵。以副甄昇。並可依前件。¶ 

** 李蔚除侍御史盧潘除殿中侍御史等制¶ 
:PROPERTIES:
:TITID: QTWTIT15029
:PERSID: QTWAUT1866
:END:

勅。將仕郎守殿中侍御史李蔚劒南西川節度判官朝議¶
<pb:NFKB_QTW_p0748-13b>
郎檢校尚書禮部員外郎兼侍御史上柱國賜緋魚袋盧¶
潘等。夫法不立而化行。惡不去而善進。雖使堯舜在上。未¶
之有也。故御史之舉職者。前代有埋輪都亭之奏。國朝亦¶
有戴豸正殿之劾。若非端勁知名之士。不在斯選。蔚以文¶
行進用。已著勞効。潘以儒雅流聞。今膺拔擢。有司列狀。詞¶
旨頗公。使吾綱目盡張。隄防不壞。不在法吏。其在他乎。朕¶
闢祇宮之門。開天下之口。企以待理。無有厚薄。爾等吐茹¶
侮畏之道。能不愧於詩人。斯塞職矣。可不勉之。蔚可侍御¶
史。散官如故。潘可殿中侍御史。散官勳如故。¶ 

<pb:NFKB_QTW_p0748-14a>

** 盧告除左拾遺制¶ 
:PROPERTIES:
:TITID: QTWTIT15030
:PERSID: QTWAUT1866
:END:

勅。承奉郎行京兆府長安縣尉直史館盧告。朕觀不理之¶
代。無他道也。取唯諾之士。為耳目之官。是以太宗皇帝之¶
理天下也。德為聖人。尊為聖帝。三日不諫。必責侍臣。况予¶
寡昧。固多遺闕。不官才彥。安能知之。告是吾賢卿老之令¶
子弟也。以甲科成名。以家行著稱。取自史閣。拔居諫垣。夫¶
朕之不德。吏之不平。政之失中。人之不寧。四者之闕。悉陳¶
其志。此乃漢文帝開諫諍之詔也。忠告不倦。爾當奉職。自¶
<pb:NFKB_QTW_p0748-14b>
用則小。予不吝過。勉思有犯。無事遜言。可依前件。¶ 

** 蕭峴除太常博士制¶ 
:PROPERTIES:
:TITID: QTWTIT15031
:PERSID: QTWAUT1866
:END:

勅。禮至則無怨。樂至則不爭。揖讓而理天下者。禮樂是也。¶
今國家上法三代。下採兩漢。質文隆殺。皆有舊章。今命博¶
士。非欲革其儀法。但使提舉考習而已。登仕郎守祕書省¶
著作佐郎蕭峴。聞爾昆弟之間。著友愛之稱。復能於知已¶
依投之地。竭力報効。况乎富有文學。默守恬退。執心處已。¶
不亦多乎。爾其為吾折中輕重。詳校疑似。使祝宗卜史之¶
徒不敢以近習欺爾。斯則可矣。勉於自強。可守太常博士。¶
散官如故。¶ 

<pb:NFKB_QTW_p0748-15a>

** 杜濛除太常博士制¶ 
:PROPERTIES:
:TITID: QTWTIT15032
:PERSID: QTWAUT1866
:END:

勅。守左拾遺杜濛。爾五廟祖嘗佐太宗。同安生人。共為天¶
下者也。爾能自以文學。策名清時。升為諫臣。豈曰虛授。如¶
聞同列牆進。而不爾容。爾亦拜章自陳。極辭貢憤。乃令徵¶
辨。盡知其由。僉曰爾以齒少有才。不能韜晦。或處衆矜已。¶
或遇事褊衷。言於慎微。則亦乖矣。仕於清貫。斯豈廢乎。考¶
衆惡必察之言。懲怨不在大之說。官移禮寺。跡去掖垣。屈¶
既伸眉。事亦存體。酌此二者。頗得中道。况乎職業至重。蘊¶
<pb:NFKB_QTW_p0748-15b>
蓄可施。無使衆多。復有窺測。可太常博士。¶ 

** 馬曙除右庶子王固除太僕少卿王球除太府少卿等制¶ 
:PROPERTIES:
:TITID: QTWTIT15033
:PERSID: QTWAUT1866
:END:

勅。前度支河東振武天德等道營田供軍使檢校太僕卿¶
兼御史中丞馬曙等。或以文學策名。或以吏才進用。久更¶
官次。皆著勞効。西漢趙充國。八十老將。通知四夷。以為排¶
折羌虜。非穀不可。今浚稽山南。遮虜障北。坐甲待食。不下¶
十萬。曙以文學之暇。頗好論邊。果能峙糧。飽吾戰士。固比¶
為郡。亦報善政。球倅賓席。得專畱事。兵於其郊。所命皆具。¶
東朝崇秩。列寺貳卿。各服官榮。以俟昇擢。可依前件。¶ 

<pb:NFKB_QTW_p0748-16a>

** 李叔玫除太僕卿高証除均州刺史萬汾除施州刺史等制¶ 
:PROPERTIES:
:TITID: QTWTIT15034
:PERSID: QTWAUT1866
:END:

勅。壯武將軍檢校太子賓客前兼右金吾衛將軍監察御¶
史上柱國襲岐國公食邑三千戶食實三百七十戶賜紫¶
金魚袋李叔玫等。夫伊呂之為將也。每以救扶為心。故其¶
苖裔。福隨殷周。我西平王功存社稷。慶流後嗣。子孫多賢。¶
裂土分茅。玫宏毅知書。洵美且武。儒士多譽。將才頗高。慶¶
忌一門。盡有爪牙之用。金敞舉族。皆著忠厚之名。置將軍¶
之符。列卿寺之任。曰文曰武。唯上所命。酋為才士。實曰寶¶
<pb:NFKB_QTW_p0748-16b>
臣。証之與汾。為吏歲久。文學績效。皆有可觀。清江武當。有¶
人有賦。豈自薄小。宜遵詔條。無忝寵榮。以稱朕意。可依前¶
件。¶ 

** 李[:#AS-8FA5:●]冊贈司空制¶ 
:PROPERTIES:
:TITID: QTWTIT15035
:PERSID: QTWAUT1866
:END:

維大中六年歲次壬申五月丁卯朔十六日壬午。皇帝若¶
曰。國有元老。道可咨稟。天命不助。倏然去我。宜加褒命。以¶
慰重泉。咨爾故淮南節度副大使知節度事管內營田觀¶
察處置等使金紫光祿大夫檢校尚書右僕射兼揚州大¶
都督府長史御史大夫上柱國贊皇縣開國公食邑一千¶ 
<pb:NFKB_QTW_p0748-17a>
五百戶李[:#AS-8FA5:●]。立德行道。繼長增高。貴而益修。老而彌篤。在¶
文宗朝。徧歷清近。內備顧問。嘗摧奸兇。外領事權。善提故¶
典。爰付魁柄。實肖象求。鎮撫四夷。莫不信順。訓導百吏。皆¶
有程品。左官荒服。衆寃非罪。事君以道。知我其天。李固之¶
確論無私。周公之金縢終啟。自朕統御。尊敬舊老。分委戎¶
輅。作鎮孟津。訓兵令行。治人化洽。飽聞聲譽。渴見風彩。以¶
大冡宰。徵歸朝廷。讜直忠貞。骨鯁魁礨。凡所陳啟。無非法¶
誡。遂乃裂授東夏。表率諸侯。能救饑艱。克為康泰。初陳微¶
恙。請捐重寄。驛騎奔問。待醫臨理。旋聞大病。却食涕流。命¶
<pb:NFKB_QTW_p0748-17b>
也柰何。痛悼不及。今遣使某官某副使某官某持節冊贈¶
爾為司空。魂而有知。鑑茲誠意。嗚呼哀哉。¶ 

** 歸融冊贈左僕射制¶ 
:PROPERTIES:
:TITID: QTWTIT15036
:PERSID: QTWAUT1866
:END:

勅。有祿位而享富貴。啟手足而歸壤樹。身沒名著。生榮死¶
哀。蔚為大臣。宜遵贈典。故金紫光祿大夫守太子太傅分¶
司東都上柱國晉陵郡開國公食邑二千戶歸融。發於文¶
華。揚歷清近。業冠前輩。才高當時。揔領屬官。預聞政事。凡¶
曰繁劇。無不踐更。刃皆有餘。施無不可。徧處重位。內修典¶
法。三乘戎輅。外作屏毗。富而不驕。貴而愈謹。曾參三省。太¶ 
<pb:NFKB_QTW_p0748-18a>
叔九言。服以行之。終身不倦。實士林之君子。為朝廷之表¶
臣。未究高年。遽聞長夜。爰舒痛悼。用加顯位。命之寮長。以¶
慰重泉。可贈尚書僕射。¶ 

** 令狐定贈禮部尚書制¶ 
:PROPERTIES:
:TITID: QTWTIT15037
:PERSID: QTWAUT1866
:END:

勅。朕有表臣。作鎮南服。天不助我。遽此殲奪。用崇飾終之¶
典。以舒痛悼之誠。故桂州本管都防禦觀察處置等使銀¶
青光祿大夫檢校左散騎常侍持節都督桂州諸軍事兼¶
桂州刺史御史大夫上柱國令狐定。始自結髮。至於壽考。¶
直道而行。靡有悔德。初以友愛。藹閨門之風。中以文學。膺¶
<pb:NFKB_QTW_p0748-18b>
鄉里之選。終以德業。為名實之臣。爰自郎吏。至於藩翰。事¶
藂必理。刃皆有餘。去載桂陽。雖云旱耗。聞其風俗。芬若椒¶
蘭。昔爾元昆。輔我聖考。今汝猶子。相予沖人。公忠貞正。衡¶
鏡法式。煥乎當代。萃於一門。上有佽助急難之名。下有慈¶
愛教誨之道。聞於論者。爾其得之。跡去難畱。川逝不捨。追¶
命宗伯。以慰重泉。往而有知。鑑我厚意。可贈禮部尚書。¶ 

** 李訥除浙東觀察使兼御史大大制¶ 
:PROPERTIES:
:TITID: QTWTIT15038
:PERSID: QTWAUT1866
:END:

勅。仲尼以舉賢才則理。大禹以能官人則安。况西界浙河。¶
東奄左海。機杼耕稼。提封七州。其間繭稅魚鹽。衣食半天¶ 
<pb:NFKB_QTW_p0748-19a>
下。不有可仗。豈宜委之。正議大夫使持節華州諸軍事守¶
華州刺史兼御史中丞充潼關防禦鎮國軍等使上柱國¶
隴西縣開國男食邑三百戶賜紫金魚袋李訥。溫良恭儉。¶
齊莊中正。實以君子之德。華以才人之辭。揚歷清顯。昭彰¶
令聞。輟自掌言。式是近輔。子貢為清廟之器。仲弓有南面¶
之才。智莫能欺。剛亦不吐。表率教化。皆有法度。今者兵為¶
農器。革作軒車。言於共理。在擇循吏。是故用已效之績。託¶
分寄之任。擁蒨斾而服元玉。化千里而有三軍。儒者之榮。¶
莫過於此。孔子曰。仁者愛人。智者知人。愛人則疲羸可蘇。¶
<pb:NFKB_QTW_p0748-19b>
知人則才幹不棄土宇既廣。殺生在我。達此二者。可以報¶
政。榮加副相。用壓大邦。爾其勉之。無忝所舉。可使持節都¶
督越州諸軍事守越州刺史兼御史大夫充浙江東道都¶
團練觀察處置等使。散官勳封賜如故。¶ 

** 盧博除廬州刺史制¶ 
:PROPERTIES:
:TITID: QTWTIT15039
:PERSID: QTWAUT1866
:END:

勅。夫立人長伯。此周文王所以敬事上帝也。况廬江五城。¶
環地千里。口衆賦重。豈可輕授。朝議郎守尚書刑部郎中¶
上柱國賜緋魚袋盧博。以文學策名。才能入仕。周歷臺閣。¶
嘗宰繁劇。鬱有佳譽。兼報善政。今者出郎官之帳。懸太守¶ 
<pb:NFKB_QTW_p0748-20a>
之章。言於清時。不為不遇。上有命則違之。上有好則效之。¶
此乃成王命君陳之言也。故行令不如行化。律人不如律¶
身。念茲二者。可長人矣。無忝分寄。爾其勉之。可使持節廬¶
州諸軍事守廬州刺史。散官勳賜如故。¶ 

** 李文舉除睦州刺史制¶ 
:PROPERTIES:
:TITID: QTWTIT15040
:PERSID: QTWAUT1866
:END:

勅。夫三尺律令。人情出於其中耳。苟情有不可。亦法無本¶
條。正議大夫權知宗正卿上柱國隴西縣開國伯食邑七¶
百戶賜紫金魚袋李文舉。宗室子孫。初以地進。累居官次。¶
皆著能名。是以取自遠藩。擢為宗正。大則提舉㣥吏。灑掃¶
<pb:NFKB_QTW_p0748-20b>
守奉。次則整訓屬族。次第昭穆。唯此二者。爾之職焉。今則¶
狂盜公然。侵犯陵寢。毀櫝之罪。已坐首令。責師之義。固難¶
矜寬。勉於分憂。足以補過。可使持節睦州諸軍事守睦州¶
刺史。散官勳封賜如故。仍馳驛赴任。¶ 

** 竇宏餘加官依前台州刺史蘇莊除鄧州刺史等制¶ 
:PROPERTIES:
:TITID: QTWTIT15041
:PERSID: QTWAUT1866
:END:

勅。朝散大夫使持節台州諸軍事守台州刺史上柱國竇¶
宏餘朝議郎前使持節虔州諸軍事守虔州刺史上柱國¶
賜緋魚袋蘇莊等。南郡盜作而蕭育拜。河內政美而寇恂¶ 
<pb:NFKB_QTW_p0748-21a>
畱。為人擇官。因重而撫。考於兩漢。行古道也。宏餘廉使上¶
言。父老有請。其為政也。長育多方。惠訓不倦。凡設教令。皆¶
有科指。莊任南康。悉心為理。謹身律下。節用愛人。南陽古¶
都。近者小擾。臨海越俗。尤惜良吏。就加超拜。各叶所宜。仕¶
至二千石。可庇人矣。無異文律。不自貴重。副疲羸之望者。¶
須念始終。坐狂愚之罪者。勿理深汚。各膺寵祿。無忝分寄。¶
宏餘可檢校太子右庶子。餘如故。莊可使持節鄧州諸軍¶
事守鄧州刺史。散官勳賜如故。¶ 

** 李暨除絳州刺史魏中庸除亳州刺史曹慶除威遠營使等制¶ 
:PROPERTIES:
:TITID: QTWTIT15042
:PERSID: QTWAUT1866
:END:
¶
<pb:NFKB_QTW_p0748-21b>

勅。中散大夫使持節亳州諸軍事守亳州刺史充本州團¶
練鎮遏使雲騎尉賜紫金魚袋李暨等。昔貞觀末。遣孫伏¶
伽等二十二人。各以六條巡察郡縣。以能進者止二十人。¶
獲死者七人。流竄黜免。僅千百輩。以太宗皇帝上聖憂勤¶
之切。百執事奉法公謹之心。守臣為奸如此之衆。况今黜¶
陟久廢。仕進多門。緬思疲人。每渴良吏。牧守之念。予常軫¶
懷。暨實文士。出典兵郡。不薄為吏。愛我百姓。盜賊奸究。寢¶
而不作。鰥寡孤獨。皆有所養。中庸再分符竹。聞立善政。凡¶ 
<pb:NFKB_QTW_p0748-22a>
為理者。皆高仰之。今用已效之才。各委共理之任。簿書刀¶
筆。俗吏事耳。慈惠教化。君子宜之。二者較然。爾欲何取。慶¶
乃身帶兩綬。兵分禁營。得佩牛刀。立於交㦸。或有鄉里之¶
譽。克肖友悌之風。百里長人。在王畿內。各思答效。無忝寵¶
榮。可依前件。¶ 

¶
