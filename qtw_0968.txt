#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0967-17a> 
#+PROPERTY: JUAN 0968
欽定全唐文卷九百六十八¶ 

<pb:NFKB_QTW_p0968-01a>
　闕名(九)¶ 

** 請令婚田諸訟先陳府縣奏(大中元年四月御史臺)¶ 

:PROPERTIES:
:TITID: QTWTIT19278
:PERSID: qtw-d1e259397
:END:

伏以御史臺臨制百司。糾繩不法。若事簡則風憲自肅。事¶
煩則綱紀轉輕。至如婚田兩競。息利交關。凡所陳論。皆合¶
先陳府縣。如屬諸軍諸使。亦合於本司披論。近日多便詣¶
臺論訴。煩褻既甚。為弊頗深。自今已後。伏請應有論理公¶
私債負。及婚田兩競。且令於本司本州府論理。不得即詣¶
臺論訢。如有先進狀及接宰相下狀。送到臺司勘當。審知¶
<pb:NFKB_QTW_p0968-01b>
先未經本司論理者。亦且請送本司。如已經本司論理不¶
平。即任經臺司論訴。臺司推勘寃屈不虛。其本司本州元¶
推官典。並請追赴臺推勘。量事情輕重。科斷本推官。若罪¶
輕即罰直書下考。稍重即停任貶降。以此懲責。庶免曠官。¶
臣今月三日已於延英面奏。令臣將狀來。¶ 

** 交替職田合計閏月奏(大中元年十月屯田)¶ 

:PROPERTIES:
:TITID: QTWTIT19279
:PERSID: qtw-d1e259397
:END:

應內外官請職田。陸田限三月三十日。水田限四月三十¶
日。麥田限九月三十日。已前上者入後人。已後上者入前¶
人。伏以令式之中。並不該閏月。每遇閏月交替者。即公牒¶ 
<pb:NFKB_QTW_p0968-02a>
紛紜。有司既無定條。莫知所守。伏以公田給使。須准期程。¶
時限未明。實恐遺闕。今請至前件月遇閏。即以十五日為¶
定式。十五日已前上者入後人。已後上者入前人。據今條¶
其元闕職田。並限六月三十日。春麥限三月三十日。宿麥¶
限十二月三十日。已前上者入新人。已後上者並入舊人。¶
今亦請至前件月遇閏。即以十五日為定式。所冀給受有¶
制。永無訴論。¶ 

** 請禁屠牛奏(大中二年二月刑部)¶ 

:PROPERTIES:
:TITID: QTWTIT19280
:PERSID: qtw-d1e259397
:END:
¶
<pb:NFKB_QTW_p0968-02b>

牛者稼穡之資。邦家所重。雖加條約。多有違犯。今後請委¶
州府縣令並錄事參軍嚴加捉搦。如有牛主自殺及盜竊¶
殺者。即請准乾元元年二月五日勅。先決六十。然後准法¶
科罪。其本界官吏。嚴加止絕。¶ 

** 請宣示湧泉瑞應奏(會昌六年十一月中書門下)¶ 

:PROPERTIES:
:TITID: QTWTIT19281
:PERSID: qtw-d1e259397
:END:

右。伏以川竭既為時否。泉生必表政成。況近靈祠。實彰聖¶
德。因風湧出。當風化之所資。徧地澄清。誠地經之載理。近¶
者柏樹復榮於李觀。蒙泉亦發於神州。考其祥經。皆合理¶
代。臣等商量。望付史館。書為國華。謹具如前。¶ 

** 據三司推勘吳湘獄罪狀奏(大中三年十一月御史臺)¶ 

:PROPERTIES:
:TITID: QTWTIT19282
:PERSID: qtw-d1e259397
:END:

<pb:NFKB_QTW_p0968-03a>

揚州都虞候盧行立劉㣥。於會昌二年五月十四日于阿¶
顏家喫酒。與阿顏母阿焦同坐。㣥自擬收阿顏為妻。妄稱¶
監軍使處分。要阿顏進奉。不得嫁人。兼擅令人監守。其阿¶
焦遂與江都縣尉吳湘密約。嫁阿顏與湘。劉㣥與押軍牙¶
官李克勳即時遮攔不得。乃令江都百姓論湘取受。節使¶
李紳追湘下獄。計贓處死。具獄奏聞。朝廷疑其寃。差御史¶
崔元藻往揚州按問。據湘雖有取受。罪不至死。李德裕黨¶
附李紳。乃貶元藻嶺南。取淮南元申文案。斷湘處死。今據¶
<pb:NFKB_QTW_p0968-03b>
三司使追崔元藻及淮南元推判官魏鉶並關連人款狀。¶
淮南都虞候劉㣥。元推判官魏鉶。典孫貞高利錢倚黃嵩。¶
江都縣典沈頒臣。宰節度押牙白涉。鎮遏使傅義。左都虞¶
候盧行立。天長縣令張宏思。典張洙清陳迴。右廂子巡李¶
行璠。典臣金宏舉。送吳湘妻女至澧州取受錢物人潘宰。¶
前揚府錄事參軍李公佐。元推官元壽吳珙翁恭。太子少¶
保分司李德裕。西川節度使李回。桂管觀察使鄭亞等。伏¶
候勅旨。¶ 

** 請定三院御史除授月限奏(大中三年十一月御史臺)¶ 

:PROPERTIES:
:TITID: QTWTIT19283
:PERSID: qtw-d1e259397
:END:

應三院御史新除授月限。伏以當司官三十餘員。朝廷舊¶ 
<pb:NFKB_QTW_p0968-04a>
例。月限守官。年勞考績。今監察御史以二十五月為限。殿¶
中侍御史十八月。侍御史十三月。所主公事。起自出使推¶
劾。諸色監當。經歷六察。糾繩官司。知左右巡使。監臨倉庫。¶
四推鞫獄。兩彈舉事。皆無敗闕。方得轉遷。承前遠地除官。¶
或三月五月。然始到京。所務逗遛。積延時月。年終考課。使¶
繫虛月。官事勞苦。併在舊人。侍御史周歲而遷。或到城欲¶
及滿歲。監察二年為限。或在外有至半年。致此依違。曾無¶
督責。臣請自今已後。應當司官除新授者。並請以上後繫¶
月。仍以上日在後者為新人。不更數虛月。不惟分月直之¶
<pb:NFKB_QTW_p0968-04b>
勞苦。抑亦促遠來之道途。又三館奏請御史充職等。伏以¶
臺司三院御史。職在專臨。如繫他曹。必有所紊。況推鞫公¶
事。察視百司。無不急急。以副期限。倘或官留此地。志在異¶
銜。固非便宜。實亦乖當。如書府或須奏請。南宮可輟郎官。¶
兩館忽將闕入。北省自有遺補。事理至便。兼不曠官。伏乞¶
聖慈察臣當司公事繫重。特勅中書門下。自此更不許三¶
館奏取御史充職。兼見有者。亦乞落職放還。¶ 

** 神主改題不改造奏(大中三年十二月中書門下)¶ 

:PROPERTIES:
:TITID: QTWTIT19284
:PERSID: qtw-d1e259397
:END:

改題改造。並無所據。酌情順理。題則為宜。况今士族之家。¶ 

<pb:NFKB_QTW_p0968-05a>

通行此例。雖尊卑有異。而情理則同。望就神主改題。則為¶
通允。¶ 

** 議罰朝參不到奏(大中四年二月御史臺)¶ 

:PROPERTIES:
:TITID: QTWTIT19285
:PERSID: qtw-d1e259397
:END:

應文武常參官。本朝及入閤進朝不到。并連請假故。久闕¶
朝參等。臣今月二十一日延英面奏進止。以班行務在嚴¶
肅。令臣切加提舉者。臣伏見元和元年御史中丞武元衡¶
奏止。於是吏部兵部禮部三司尚書侍郎郎官等。選舉限¶
<pb:NFKB_QTW_p0968-05b>
內。久廢朝參。雖事在奉公。猶奏請釐革。近者已久絕提舉。¶
稍涉因循。應文武常參官。多妄請假。不妨人事。無廢宴遊。¶
但務便安。有虧誠敬。以至上勞聖念。俾肅朝行。臣忝憲司。¶
親承睿旨。苟或避事。實虞曠官。臣請起自今已後。文武常¶
參官等。除准式假及病。灼然為衆所知外。有以事故請假¶
者。並望許臣舉察錄奏。其所陳假牒。請准舊例每牒不得¶
過三日。每月不得再陳牒。如本合朝日無故一不到。請准¶
常條書罰。再不到臣請倍罰。頻三朝不到。便請具名銜奏¶
聽進止。其進朝入閤近例。全合赴班。一不到准條已倍書¶
罰。頻兩朝不到。便請具銜奏聞。所冀臣寮稍加惕厲。班列¶
得以整齊。¶ 

<pb:NFKB_QTW_p0968-06a>

** 請禁斷供應戶奏(大中四年五月御史臺)¶ 

:PROPERTIES:
:TITID: QTWTIT19286
:PERSID: qtw-d1e259397
:END:

所在物產。自有時價。官人買賣。合准時宜。近日相承皆置¶
供應戶。既資影庇。多是富豪。州縣科差。盡歸貧下。不均害¶
理。為弊頗深。自此已後。委觀察使嚴加覺察。宜並禁斷。切¶
慮諸道州府。尚有此色。請各牒諸州府勘會。巨細申臺。以¶
憑鞫理。¶ 

** 請監決官先引問囚徒奏(大中四年九月御史臺)¶ 
¶
<pb:NFKB_QTW_p0968-06b>

:PROPERTIES:
:TITID: QTWTIT19287
:PERSID: qtw-d1e259397
:END:

准舊例。京兆府准勅科決囚徒。合差監察御史一人到府¶
門監決。御史未至。其囚已引至科決處。縱有寃屈。披訴不¶
及。今後請許令御史先到引問。如囚不稱寃。然後行決。其¶
河南府准此。諸州府有死囚。仍委長官差官監決。並先引¶
問。¶ 

** 請嚴禁屠牛奏(大中五年正月中書門下)¶ 

:PROPERTIES:
:TITID: QTWTIT19288
:PERSID: qtw-d1e259397
:END:

屠牛之禁。格令至重。此立條流。必令禁斷。臣等商量。應天¶
下諸州府。如有牛死。便於所在經官陳狀。勘驗無他故。然¶
後始令就市解剝貨賣。不得更將歸私家。如有屠牛事發。¶
不惟本主抵法。鄰里保社。並須痛加懲責。本縣官吏。委刺¶
史節級科罰。仍委諸道觀察使各逐所管州縣穩便。更別¶ 
<pb:NFKB_QTW_p0968-07a>
立條制。須極嚴峻。務令止絕。其行營處亦准此禁斷。¶ 

** 請准崔龜從立私廟奏(大中五年四月太常禮院)¶ 

:PROPERTIES:
:TITID: QTWTIT19289
:PERSID: qtw-d1e259397
:END:

據中書侍郎兼吏部尚書平章事崔龜從奏。臣官准式合¶
立私廟。伏准會昌五年二月一日勅旨。百官并不得京城¶
內置廟。如欲於京城內置廟者。但准古禮於所居處置。即¶
不失敬親之禮者。伏以武宗時緣南郊行事。見天門街左¶
右諸坊有人家私廟。遂令禁斷。但本不欲令御路左右有¶
廟宇。許令私第內置。則近北諸坊。漸逼宮闕。十年之內。悉¶
<pb:NFKB_QTW_p0968-07b>
是人家私廟。今若人家居第廣寬。或鄰里可兼并者。必便¶
置廟。以展孝思。或居處狹。鄰近無可開廣者。便是終身廢¶
廟享之榮。公私情禮。皆極不便。國朝二百餘年。在私家側¶
近者。不過三數家。今古殊禮。頗為褻黷。其餘悉在近南遠¶
坊。通行已久。今若緣南路不欲令置私廟。却令居處建立¶
廟宇。即須種植松柏及白楊樹。近北諸坊。竊恐非便。以臣¶
愚見天門街左右諸坊。不許置廟。其餘圍外遠坊。本是隙¶
地。并舊是廢廟者。許令建立。則天門街側近。既無私廟。近¶
北諸坊。又免百官占地立廟。并官至三品。盡得升祔祖禰。¶
無乖禮經。中外官寮已至三品者。皆望有此釐革。伏請¶ 
<pb:NFKB_QTW_p0968-08a>
下太常禮院。重定立廟制度及去處。庶得祀禮可遵。行事¶
無乖。當奉今月一日勅。宜依所奏。下太常禮院。詳審制度。¶
分析奏聞。伏以事亡如存。典禮攸重。今百官悉在京師。若¶
不許於京內置廟。則烝嘗之禮。難復躬親。孝思之心。或乖¶
薦奠。若悉令於居處置廟。又緣近北諸坊。便於朝謁。百官¶
第宅。布列坊中。其間雜以居民棟宇。悉皆連接。令廣開則¶
鄰無隙地。廢廟貌則禮闕敬親。若依令會昌五年勅文。盡¶
勒於所居置廟。兼恐十數年間。私廟漸逼於宮牆。齊民必¶
欲於吞併。臣具詳本末。冀便公私。今請夾天門街左右諸¶
<pb:NFKB_QTW_p0968-08b>
坊。不得立私廟。其餘圍外遠坊。任取舊廟及擇空閑地建¶
立廟宇。應立廟之初。先取禮司詳定。兼請准開元禮。二品¶
以上祠四廟。三品祠三廟。三品以上不須爵者。四廟外有¶
始封祖。通祠五廟。三品以上不得過九架並厦兩頭。其三¶
室廟制合造五間。其中三間隔為三室。兩頭各厦一間虛¶
之。前後亦虛之。每室中西壁三分之一。近南去地四尺。開¶
一埳室。以石為之。可容兩神主。廟垣合開南門東門。並有¶
門屋。餘並准開元禮及曲臺禮為定制。其享獻之禮。除依¶
古禮用少牢特牲饋食外。有設時新及今時熟饌者並聽。¶ 

<pb:NFKB_QTW_p0968-09a>

仍請永為定式。¶ 

** 請依舊例放選奏(大中五年十月中書門下)¶ 

:PROPERTIES:
:TITID: QTWTIT19290
:PERSID: qtw-d1e259397
:END:

應赴兵部武選門官驅使官等。今年新格令守選二年。得¶
驅使官盧華等狀稱。各在省驅使。實緣長官辛苦。事力不¶
濟。所以假此武官。若廢舊格。貧寒不逮。即須漸請停解。公¶
事交見廢闕。¶ 

** 條陳考課事例奏(大中六年七月考功)¶ 
¶
<pb:NFKB_QTW_p0968-09b>

:PROPERTIES:
:TITID: QTWTIT19291
:PERSID: qtw-d1e259397
:END:

近年諸州府及百司官長所書考第。寮屬並不得知。昇黜¶
之間。莫辨當否。自今以後。書考後但請勒各牒於本司本¶
州。懸於本司本州之門三日。其外縣官則當日下縣。如有¶
昇黜不當。便任敷陳。其考第須便改正。然後申省。如勘覆¶
之後。事無乖謬。則論告之人。亦必懲殿。又准考課令。凡官¶
人申考狀。不得過兩紙。刺史縣令。至於賦稅畢集。判斷不¶
滯。戶口無逃散。田畝守常額。差科均平。廨宇修飾。館驛如¶
法。道路開通。如此之類。皆是尋常職分。不合計課。自今以¶
後。但云所勾當常行公事。並無敗闕。即得准職分無失。及¶
開田招戶。辨獄雪寃。及新制置之事。則任錄其事繇申上。¶
亦須簡要。不得繁多。又近年以來。刺史皆自錄課績申省。¶ 

<pb:NFKB_QTW_p0968-10a>

矜衒者則張皇其事。謙退者則緘默不言。自今以後。其巡¶
內刺史。請並委本道觀察使定其考第。然後錄申本州。不¶
得自錄課績申省。又州府申官人覆得寃獄書殊考者。其¶
元推官人多不懲殿。或云書下考。至時又不提舉。請自今¶
以後。書辨獄官人殊考日。便須書元推官下考。如元推官¶
自以為屈。任經廉使及臺省陳論。其官人先有殿犯。官長¶
斷云至書考日與下考者。如至時不舉。其本州判官當書¶
下考。其所申到下考。省司較其所犯。如與令式相符。便較¶
<pb:NFKB_QTW_p0968-10b>
定申奏。至勅下後。並須各牒州府。又近日諸州府所申令¶
錄課績。至兩考三考以後。並須重具從前功課申省。以冀¶
褒昇。省司或簡勘不精。便可僥倖。自今以後。不得輒更具¶
從前功績申上。又近日諸州府所申考解。皆不指言善最。¶
或漫稱考秩。或廣說門資。既恥令文。實為繁弊。自今以後。¶
如有此色。並請准令降其考第。又准考課令。在中上以上。¶
每進一等。加祿一季。中中者守本祿。中下以上。每退一等。¶
奪祿一季。准令以此懲勸。事在必行。近年以來。與奪幾廢。¶
或有申請之處。則言無本色可支。徒挂簿書。竟無給與。今¶
案倉庫令。支給糧祿。皆以當處正倉充。無倉之處則申省。¶ 

<pb:NFKB_QTW_p0968-11a>

隨近有處支給。又無者聽以稅物及和糴屯收等物充。令¶
式昭然。不合隳廢。自今以後。每省司較考畢。符牒到州後。¶
仰當時便具昇降與奪事繇申請。如違令式不舉明者。其¶
所繇官請奪俸祿一季。其已去任官追奪祿事。並請准令¶
式處分。又准考課令。官人因加戶口及勸田農。並緣餘功¶
進考者。於後事若不實。縱經恩宥。其考皆從追改。追改之¶
事。近皆不行。自今以後。並請准令式處分。其因此得官者。¶
仍請追奪。又諸道所申考解。從前十月二十五日到都省。¶
<pb:NFKB_QTW_p0968-11b>
都省開拆。郎官押尾後。至十一月末方到本司。開拆多時。¶
情故可見。自今以後。伏請准南曹及禮部舉選解例。直送¶
當司開拆。又從前以來。應得考之人。並給考牒。以為憑據。¶
近年考使容易。給牒不一。或一人考牒。數處請給。或數年¶
之後。方始請來。自今以後。較考勅下。其得殊考及上考人。¶
省司便據人數。一時與修寫考牒。請准吏部告身及禮部¶
春官牒。每人各出錢收贖。其得殊考者出一千文。上考者¶
出五百文。其錢便充寫考牒紙筆雜用。以前件事條等。或¶
出於令文。或附以近勅。酌情揣事。不至乖張。謹並條例進¶
上。伏乞宣付中書門下。請更參詳。苟裨至公。乞賜收采。仍¶ 
<pb:NFKB_QTW_p0968-12a>
請三年一度。准舉選格例修定頒下。¶ 

** 議平贓定估奏(大中六年十月中書門下)¶ 

:PROPERTIES:
:TITID: QTWTIT19292
:PERSID: qtw-d1e259397
:END:

准勅應犯贓人。宜平贓定估等。奉閏七月三日勅旨。刑部¶
奏頗叶中道。宜依。仍編入令格者。臣等令商量。伏以京邑¶
元無土絹。市中所貨。皆是外州縣將到。若據律取當處絹¶
價定贓平估。即京師當處之絹。若取河南一千一百絹價。¶
即見在市肆又無此實估。將行新勅。須立定規。今京中市¶
肆所貨諸府絹估。各有等差。但據罪人所犯贓。如是見在¶
<pb:NFKB_QTW_p0968-12b>
絹。及金銀雜物等。一事已上。並請取京時價估定。如結贓。¶
即在京諸府土絹上價實估結計。如罪人所取已費使。及¶
不記得當時州土色目。即請便取雜州土絹市肆所貨實¶
價中估平結計贓。准前取諸州府土絹上估實價定罪。伏¶
以京中諸州府絹價。逐旬移改。貴賤不定。前使推獄。每度¶
臨時估定贓絹。即罪人性命所繫秒忽。狡吏因茲得以上¶
下。令責兩市絹牙人侯建武等狀。京城元不出土絹。所貨¶
者諸州土絹。果閬州絹最貴。每匹九百五十文。上至五十¶
尺。下至四十五尺。其次宋亳州土絹估每匹九百文實估¶
價。其河南土絹價亦無一千實估。今以果閬州絹尺。每與¶ 
<pb:NFKB_QTW_p0968-13a>
尋常絹不同。已次校貴於宋亳州上絹。伏請永為定例。其¶
外州府比者雖准律文取當處上估絹。或有不出土絹。縱¶
有出處。亦慮結獄之時。須有勘估。因其貴賤。便生異端。兼¶
以諸州府絹價。除果閡州絹外。別無貴於宋亳州上估絹¶
者。則外州府不計有土絹及無土絹處。並請一例取宋亳¶
州土絹估每匹九百文結計。如所取得絹已費使。及不記¶
得色目。即請取犯處市肆見貨當取中估絹價平之。如不¶
出絹處。亦請以當處見貨雜州中估價平之。庶使推劾有¶
准。斷讞無疑。官吏既難舞文。中外自須畫一。¶ 
¶
<pb:NFKB_QTW_p0968-13b>

** 請定去任官犯罪科條奏(大中六年十二月中書門下)¶ 

:PROPERTIES:
:TITID: QTWTIT19293
:PERSID: qtw-d1e259397
:END:

准名例律。在官犯罪。去官事發。或事發去官。犯公罪流已¶
下各勿論。疏云。謂在本任犯罪。去官事發。或事發去官者。¶
謂事發未給斷問。便即去任。職此三事。犯公罪流已下勿¶
論。又准會昌五年正月三日勅文。據律文。已去任者。公罪¶
流已下勿論。公罪之條。情有輕重。苟涉欺詐。豈得勿論。向¶
後公罪有情狀難恕。並不在勿論之限。今伏詳勿論之理¶
者。實啟倖門。勅律所標。科條未具。伏見近日已來。頻有長¶
吏在官無政。被人告論。醜迹已達於聖聰。苛政又布於人¶ 
<pb:NFKB_QTW_p0968-14a>
口。降制使案劾。並已伏愆。下法司參詳。即云去任。縱有重¶
罪。盡得勿論。此乃徒致推窮。何懲奸濫。且當官犯罪。事迹¶
已彰。既令推勘。自合停替。前同去任。實有等差。伏請自今¶
已後。應在官犯罪。事發因而去任。不論公罪私罪。一切准¶
勅律科刑。不在勿論之限。其去任事發者。公罪流已下。即¶
望許引勿論之科。其有事涉欺詐。情理難恕者。請法司詳¶
斷之時。審詳事狀。如涉此色。准會昌元年正月三日勅文。¶
並不在勿論之限。¶ 

** 責成諸道觀察使奏(大中六年十二月中書門下)¶ 
¶
<pb:NFKB_QTW_p0968-14b>

:PROPERTIES:
:TITID: QTWTIT19294
:PERSID: qtw-d1e259397
:END:

諸道觀察使。職當廉問。位在藩隅。受人主之寵榮。同國家¶
之休戚。不可自恃富貴。惟貪優游。羅聲色以自娛。顧凋殘¶
而不問。縱逃顯責。必受陰誅。自今請責其成効。專彼事權。¶
使得展意盡心。恢張皇化。敬事以守法度。節用以減征徭。¶
有利於國者必行。不以近名為利。有害於人者必去。不以¶
循例為辭。絕連夜之酣歌。務盡忠之讜論。常准此道。方免¶
曠官。其巡屬州縣。須知善惡。具以上聞。隱而不言。罪歸廉¶
帥。應有論薦。須是直書。強能立事者上陳。不得蔽善。懦弱¶
失職者奏免。非可徇情。如此則遠近相臨。上下相制。共為¶ 
<pb:NFKB_QTW_p0968-15a>
致理。同歸至公。¶ 

** 更定科目事例奏(大中十年五月中書門下)¶ 

:PROPERTIES:
:TITID: QTWTIT19295
:PERSID: qtw-d1e259397
:END:

據禮部貢院見置科目內。開元禮三禮三傳三史學究道¶
舉明算明法童子等九科。近年取人頗濫。曾無實藝可採。¶
徒添入仕之門。須議條流。俾精事業。臣等已於延英面論。¶
伏奉聖旨。將文字來者。其前件九科。臣等商量。望起大中¶
十年。權停三年。滿後至時赴試者。令有司據所舉人先進¶
名。令中書舍人重覆問過。如有本業精通。堪備朝廷顧問。¶
<pb:NFKB_QTW_p0968-15b>
即作等第進名。候勅處分。如事業荒蕪。不合送名數者。考¶
官當議朝責。其童子近日諸道所薦送者。多年齒已過。偽¶
稱童子。考其所業。又是常流。起今已後。望令天下州府薦。¶
送童子。並須實年十一十二以下。仍須精熟一經。問皆全¶
通。兼自能書寫者。如違制條。本道長吏亦議懲罰。¶ 

** 准勅釐革中外奏請官額奏(咸通十二年七月中書門下)¶ 

:PROPERTIES:
:TITID: QTWTIT19296
:PERSID: qtw-d1e259397
:END:

准今年六月十二日勅。釐革諸道及在京諸司奏官。并請¶
章服事者。其諸道奏州縣官司錄錄事參軍。或見任公事。¶
敗闕不理。切要替換。及前任實有勞効。且見有闕員。即任¶
各舉所知。每道奏請。仍不得過兩人。其河東潞府邠寧涇¶ 
<pb:NFKB_QTW_p0968-16a>
原靈武鹽夏振武天德鄜坊滄德易定三川等道觀察防¶
禦等使及嶺南五管。每道每年除令錄外。許量奏簿尉及¶
中下州判司及縣丞共三人。偏州不在奏州縣官限。其黔¶
中所奏州縣官及大將管內。即任准舊例處分。在京諸司¶
及諸道帶職奏官。或非時充替。考限未滿。並却與本資官。¶
諸道節度及都團練防禦使下將較奏轉試官及憲御等。¶
令諸節度使每年量許五人。都團練防禦量許三人為定。¶
不得更於其外奏請。其御史中丞已下。即准勅文條流。須¶
有軍功。方可授任。自今後如顯立戰伐功勞者。任具事績¶
<pb:NFKB_QTW_p0968-16b>
申奏。如簡勘不虛。當別具商量處分。以外輒不得更有奏¶
請。其幽鎮魏三道。望且准承前舊例處分。¶ 

** 議免攤配逃亡戶口賦稅差科奏(咸通十三年六月中書門下)¶ 

:PROPERTIES:
:TITID: QTWTIT19297
:PERSID: qtw-d1e259397
:END:

今月十七日延英面奉聖旨。令誡約天下州府。應有逃亡¶
戶口。其賦稅差科。不得攤配見在人戶上者。伏以諸道州¶
府。或兵戈之後。災沴之餘。戶口逃亡。田疇荒廢。天不敷佑。¶
人多艱危。鄉閭屢困於征徭。帑藏因茲而耗竭。遂使從來¶
經費色額。大半空系簿書。緩征斂則闕於供須。促期限則¶
迫於貧苦。言念凋弊。勞乃憂勤。不降明文。孰知聖念。其逃¶ 
<pb:NFKB_QTW_p0968-17a>
亡戶口賦稅及雜差科等。須有承佃戶人。方可依前應役。¶
如將闕稅課額。攤於見在人戶。則轉成逋債。重困黎元。或¶
富者有連阡之田。貧者無立錐之地。欲令均一。固在公平。¶
若令狡猾之徒。得以升降由已。望其完葺。不亦難乎。全由¶
長吏竭誠。方使疲甿漸泰。臣等商量。令諸道州府準此條¶
流。應有逃亡戶口稅賦并雜色差科等。並不得輒更攤配¶
於見存人戶之上。務設法招攜。多方撫御。乘茲豐稔。重獲¶
昭蘇。苟致安寧。自當遷陟。不遵詔令。必舉典刑。¶ 

** 請移樂人不得住祕閣奏(龍紀元年祕書省)¶ 
¶
<pb:NFKB_QTW_p0968-17b>

:PROPERTIES:
:TITID: QTWTIT19298
:PERSID: qtw-d1e259397
:END:

當省元掌四部御書十二庫。共七萬餘卷。廣明之亂。一時¶
散失。後來省司購募。尚及二萬餘卷。及先朝再幸山南。尚¶
存一萬八千卷。竊知京城制置使孫惟晟收在本軍。其御¶
書祕閣。見充教坊及諸軍人占住。伏以典籍國之大經。祕¶
府校讐之地。其書籍並望付當省。校其殘缺。漸令補輯。樂¶
人乞移他所。¶ 

** 請以降誕日為乾和節奏(天祐元年八月中書門下)¶ 

:PROPERTIES:
:TITID: QTWTIT19299
:PERSID: qtw-d1e259397
:END:

皇帝九月三日降誕。伏以電曜繞樞。軒頊乃降天之日。光¶
輝照室。明元實命代之辰。爰自我朝。乃崇令節。著為故事。¶ 

<pb:NFKB_QTW_p0968-18a>

抑播前文。伏惟皇帝陛下九五飛龍。四三應運。國稱利見。¶
天表殊休。當誕聖之時。感真人以衛室。居在藩之際。實羽¶
客以獻符。是以克紹丕圖。光膺寶祚。敢循故典。爰定美文。¶
臣等商量。以降誕日為乾和節。易曰。乾健也。蓋乾以自強¶
不息。和則衆彙皆同。遠徵易文。實諧聖德。請依令式。休假¶
獻賀。¶ 

** 上皇太后尊號奏(天祐元年九月中書門下)¶ 

:PROPERTIES:
:TITID: QTWTIT19300
:PERSID: qtw-d1e259397
:END:
¶
<pb:NFKB_QTW_p0968-18b>

伏以陛下光繼寶圖。纂承丕緒。教道克申於先訓。保任實¶
自於慈顏。今則正位宸居。未崇徽號。伏以大行皇帝皇后¶
母臨四海。德冠六宮。推尊宜正於鴻名。敬上式光於睿孝。¶
望上尊號曰皇太后。¶ 

** 避哀帝御名奏(天祐元年中書門下)¶ 

:PROPERTIES:
:TITID: QTWTIT19301
:PERSID: qtw-d1e259397
:END:

臣等謹按故事。漢室以北山改郡。蓋為文皇。國朝以復姓¶
稱子。實緣憲祖。或易建康之縣。或更昭穆之音。皆因踐祚¶
之初。合舉避行之典。按爾雅釋樂篇。鼓謂之止。敔謂之籈。¶
今者陛下肇承丕祚。始值遷都。凡厥惟新。式叶正始。竊詳¶
爾雅。肇亦訓始。臣等商量。望改為肇。¶ 

** 妖星不見奏(天祐二年五月司天臺)¶ 

:PROPERTIES:
:TITID: QTWTIT19302
:PERSID: qtw-d1e259397
:END:

<pb:NFKB_QTW_p0968-19a>

旬朔已前。星文變見。仰觀垂象。時軫聖慈。自今月八日夜¶
已後。連遇陰雨。測候不得。至十三日夜一更三點。天色暫¶
晴。景緯分明。妖星不見於碧虛。災沴潛消於天漢者。¶ 

** 上積善宮名奏(天祐二年五月中書門下)¶ 

:PROPERTIES:
:TITID: QTWTIT19303
:PERSID: qtw-d1e259397
:END:

皇太后慈惠臨人。寬仁馭物。早叶俔天之兆。克彰誕聖之¶
符。今輪奐新宮。規模舊典。崇訓既徵於信史。積善宜顯於¶
昌期。太后宮請以積善為名。¶ 
¶
<pb:NFKB_QTW_p0968-19b>

** 請改定乳母封號奏(天祐二年九月中書門下)¶ 

:PROPERTIES:
:TITID: QTWTIT19304
:PERSID: qtw-d1e259397
:END:

伏以妳婆楊氏等。保持夙宵。善養勞苦。且隆恩澤。以報勤¶
劬。竊以事體參詳。合陳管見。臣聞周制宮職。夫人只列三¶
人。漢氏後宮之號。十有四位。元帝時置昭儀。位視丞相。秩¶
比諸侯王。至於列妾。縱稱夫人。亦無裂土割郡之號。以乳¶
母郭徵卿胡維。著保養宣帝之功。後子孫只受厚賞。而無¶
封爵之號。且帝外祖母封博平君。非乳母之例。後漢順帝¶
封阿母宋氏為山陽君。則致漢陽地震。安帝時封乳母。王¶
氏為野王君。亦致地震京師。其時中正上言。亦以封爵過¶
當。乃貽厥咎。非叶高祖山河之約。至晉室中興。乳母阿蘇¶
有保元帝之功。賜號保帝聖君。既非爵邑。又彰其功。爰擇¶ 
<pb:NFKB_QTW_p0968-20a>
美名。在理甚當。至高齊陸令萱。以乾阿妳授封郡君。尋亂¶
制度。中宗神龍元年。封乳母于氏為平恩郡夫人。景龍四¶
年。封尚食高氏為蓨國夫人。封爵之失。始自於此。後睿宗¶
下誥封元宗乳母莫氏為夫人。竊以中宗朝政歸韋氏。睿¶
宗朝駕躡軒轅。當時無復紀綱。歷載寖為訛弊。伏以陛下¶
重興寶運。再闡丕圖。奉高祖太宗之舊。行往代前賢故事。¶
克臻至道。以顯中興。庶彙提綱。衆務畢舉。今者進封保母¶
為郡夫人。再至加恩。須至封國夫人。竊以婦人無爵。從夫¶
之爵。以賞功勳則命爵。又四方多事。方注意公卿。以勳勞¶
<pb:NFKB_QTW_p0968-20b>
昭著者。室家爵邑自郡夫人。今則宣授乳母為郡夫人。加¶
恩必及列土。朝廷大柄。以爵祿為主。命爵不定其等差。則¶
天下之人無以為貴。以為貴功則封比礪山。榮室則爵同¶
乳母。臣等竊意有室家者實恥之。況四海九州之內。有功¶
勞安社稷勳賢。得不對室家慚於所命之爵。其所封乳母¶
楊氏王氏。臣等參詳。望賜釐革。雖居溼推燥。畢彰保養之¶
勤。但胙土分茅。且異疏封之例。況昭儀內侍燕寢。位列宮¶
嬪。夫人則亞列嬙。供奉左右。竊按儀禮。乳母緦。以其名母。¶
方有緦服。今則不可以嬪御之號。增榮於阿保。揆於禮¶ 
<pb:NFKB_QTW_p0968-21a>
文。有乖事體。宜加眷佑。當樹鴻私。永示規程。以服寰宇。臣¶
等商量。妳婆楊氏望賜號安聖君。妳婆王氏望賜號福聖¶
君。第二妳婆王氏望賜號康聖君。¶ 

** 請修置武明王廟奏(天祐二年九月中書門下)¶ 

:PROPERTIES:
:TITID: QTWTIT19305
:PERSID: qtw-d1e259397
:END:

伏自遷都以來。武成王廟並未置立。今請改為武明王。(避¶
朱全忠父諱)其廟請於街西選地建立。其餘修置及配享十哲¶
七十二弟子。並請准故事者。¶ 

** 請增貢舉額數奏(天祐三年二月禮部)¶ 
¶
<pb:NFKB_QTW_p0968-21b>

:PROPERTIES:
:TITID: QTWTIT19306
:PERSID: qtw-d1e259397
:END:

伏以朝廷累年多事。道途艱辛。在遠舉人。併阻隨計。逐年¶
所司放牓。人數不常。量其少多。臨事增減。今者干戈稍弭。¶
水陸漸通。舉人等皆負笈擔簦。裂裳裹足。來求試藝。競切¶
觀光。雖人數不廣於近年。而貢籍頗甚其屈譽。至於俊造。¶
亦有其人。臣今欲於去年數外。更放三數人。佇開勸誘之¶
門。以贊文明之運。已選今月二十一日放牓。伏候進止。¶ 

** 請諸道申送員闕奏(天祐三年四月吏部)¶ 

:PROPERTIES:
:TITID: QTWTIT19307
:PERSID: qtw-d1e259397
:END:

比者格式申送員闕選人。多有重謺。皆是兩人同到本道。¶
致使磨勘之際。各有爭論。蓋是選人指闕之時。妄稱事故。¶
銓司無因得知。具狀須與注擬。如到任替闕參差。請准舊¶ 
<pb:NFKB_QTW_p0968-22a>
條殿選。除此外如是格式申送員闕。仰且穩便去處請官。¶
不得更妄指射諸道假滿拋官不到任不放上停官不赴¶
任員闕。及違程不及限等員闕。冀其畫一。免誤銓司公事¶
者。¶ 

** 請禁夜行奏(天祐三年閏十二月皇城使)¶ 

:PROPERTIES:
:TITID: QTWTIT19308
:PERSID: qtw-d1e259397
:END:

伏以皇城之內。咫尺禁闈。晨夜巡警。固須清肅。伏乞准勅¶
條。漏鼓聲絕後。禁斷人行。今據軍人百姓。更點動後。尚恣¶
夜行。特乞聖慈再下六軍止絕。¶ 
¶
<pb:NFKB_QTW_p0968-22b>

¶
