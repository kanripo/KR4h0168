#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0935-17a> 
#+PROPERTY: JUAN 0936
欽定全唐文卷九百三十六¶ 

<pb:NFKB_QTW_p0936-01a>
　杜光庭(八)¶ 

** 王承郾為亡考修明真齋詞¶ 
:PROPERTIES:
:TITID: QTWTIT18502
:PERSID: QTWAUT2732
:END:

伏聞至道開圖。三尊垂教。惠覃幽顯。澤浹死生。遊觀八門。播宏慈而濟苦。憫傷幽夜。迴法炬以流光。南宮闢鍊化之庭。丹啟超昇之籍。上智童子。願開罪福之由。飛天神人。請示懺陳之品。敷明真奧典。拔度幽關。披玉匱靈科。解銷考對。元清昏翳。灑潤焦勞。拯拔窮魂。咸為善爽。終天載劫。俱沐元慈。臣先考運偶道風。常參寶籙。身逢聖日。累踐官榮。處世網之中。寧無過悞。履塵寰之內。必有愆違。况職主庖羞。須行宰戮。旋司戎伍。每舉刑章。出領郡符。入居近密。或抑強扶弱。或三令五申。既爽重輕。即為釁咎。又自鄉關隔越。兵火亂離。故里墳塋。或有侵毀。塚訟延注。逮及子孫。兼割貨所居。移易門巷。土木修造。有觸明神。以此憂惶。皆祈懺謝。是敢遵靈寶科格。修明真道場。精潔香燈。豐嚴信幣。披心露懇。悔過希恩。伏惟太上三尊。十方眾聖。神光下燭。惠渥旁流。赦先考累世以來深殃積罪。削名地。濯質天衢。故傷誤殺之愆。往債前冤之目。後嗣考延之咎。先人¶ 
<pb:NFKB_QTW_p0936-02a>
怨責之瑕。竝賜原除。內外清淨。即乞鍊神丹霍。列籍青華。不經於岱嶽酆山。克證於福堂天路。上願九元開度。七祖超昇墳墓安寧。幽冥潛靜。三途六趣。共洽勝功。內族外親。俱臻景祐。刳心抆血。拜手祈天。不任號殞激切涕咽之至。謹詞。¶ 

** 皇太子宴諸將祈晴感應靈寶齋詞¶ 
:PROPERTIES:
:TITID: QTWTIT18503
:PERSID: QTWAUT2732
:END:

蓋聞至道應機。有同響答。明神赴感。無異影隨。緬惟幽贊之私。每荷垂休之力。六月二十二日。皇太子大會諸將。用卜吉辰。方當暑雨之時。遂有晴明之禱。果蒙靈貺。協此誠祈。不移頃刻之間。驟止滂沱之勢。㣥山曉碧。天高而屏翳收雲。六合風清。日朗而羲和弄轡。讌筵克備。中外同歡。今則旋整車徒。爰申弔伐。千軍雷動。山川絕泥潦之虞。萬馬星馳。戈甲曜晶瑩之色。佇平凶梗。大拯黎元。思答真官。式陳齋薦。蓮燈夜簇。蘭穗朝飛。儀禮精嚴。香花紛郁。必達清都之聖。更崇紫府之勳。仰叩元功。以昌鴻業。不任虔祝之至。謹詞。¶ 

** 皇帝為老君修黃籙齋詞¶ 
:PROPERTIES:
:TITID: QTWTIT18504
:PERSID: QTWAUT2732
:END:

蓋聞混漠之先。希夷之表。厥惟至聖。光宅九清。敷澹然沖¶ 
<pb:NFKB_QTW_p0936-03a>
寂之宗。行不宰無為之教。上自三古。旁逮萬區。欽若真風。贊孚成化。粵自經綸之始。洎膺推戴以來。常矢明誠。每申瞻奉。而光靈累洽。禎貺繼臻。仙居賜受命之符。顯隆基業。宣室發祝祈之念。必至感通。由是風雨常均。氛邪不起。四封無警。百穀常登。祇荷恩休。實思昭謝。爰因令序。特啟齋壇。三日精嚴。六時蠲潔。冀憑關奏。上答元功。今則方命師徒。將平凶醜。猶資道力。俾殄梟巢。借豐隆列缺之威。掃鑿齒貪狼之族。更垂熹祐。永泰寰瀛。不任祝望之至。謹詞。¶ 

** 蜀州孟駙馬就衙設銷災遷拔黃籙道場詞¶ 
:PROPERTIES:
:TITID: QTWTIT18505
:PERSID: QTWAUT2732
:END:

臣聞至道深微。元功廣大。包萬天而布化。周品彙以流恩。故能下拯冥關。廣寧邦國。鎮安土地。和豫神明。皆遵宰制之歡。盡悅慈悲之力。古今共稟。幽顯無遺。臣夙奉元休。早承皇澤。未展涓埃之効。驟叨符竹之榮。况累掌重權。兼司刑憲。評詳獄訟。慮乖仁恕之規。主領兵師。實寡訓齊之要。動貽過咎。常切兢憂。自臨莅郡城。每懷兢慎。遽鍾殃罰。敢望生全。禮制所拘。殞絕無所。偷延視息。又降渥恩。泣血籲天。煢煢何訴。竊聞元元啟教。紫陽有遷拔之儀。正乙垂科。黃籙有懺祈之路。是敢肅嚴公署。崇設齋壇。拜表九清。騰¶ 
<pb:NFKB_QTW_p0936-04a>
詞三界。伏冀三尊眾聖。宏憫濟之慈。夜府泉扃。遂超昇之路。賜鄖國夫人某氏魂神安泰。福善資薰。積過深瑕。皆從蕩滌。不拘地府。徑上天堂。七祖九元。前亡往逝。俱昇道力。齊會福庭。又宅宇之中。累經修改。恐因觸動。未獲安寧。願憑齋薦之緣。旁解犯違之過。龍神復位。土地安和。居止利宜。凶災銷殄。城隍社廟。里域真官。密享神功。永居福地。上願帝圖隆固。聖壽延洪。太子諸生。擁宏休而奉國。后嬪主。承景貺以匡朝。中外寮臣。六軍萬姓。同歡昌運。克遂安貞。嵗有豐登。俗無疵癘。率土之內。一統萬方。竝臻仁壽之鄉。咸奉昇平之化。不任歸命披心虔誠懇願之至。¶ 

** 卭州刺史張太博敬周為鶴鳴化枯柏再生修金籙齋詞¶ 
:PROPERTIES:
:TITID: QTWTIT18506
:PERSID: QTWAUT2732
:END:

伏。聞至道元通。神功廣運。裁成天地。敷讚帝王。羲軒融燧之君。堯舜禹湯之主。莫不師資沖漠。啟迪雍熙。致祚歷之厖洪。俾聲明之振赫。或乘飇滄海。或證品紫庭。光燭九遐。壽均三景。伏惟大蜀皇帝乘樞御運。握斗披元。執大象而撫華夷。駕六龍而綏億兆。德逾堯禹。聖越羲融。穹廬窮髮之君。奉琛向化。靡漢渥洼之虜。重譯來賓。澤浸山川。仁覃¶ 
<pb:NFKB_QTW_p0936-05a>
草木。靈禽棲於內苑。嘉獸宅於上林。三秀呈祥。十朋表異。而猶勞謙恭己。讓德於天符。寧謐無為。棲心於祕要。今則神明幽贊。靈化垂休。渥澤潤洽於朽根。枝榦再榮於枯柏。風來翠壁。重飄遠近之香。月過華壇。復覩扶疎之影。其為嘉瑞。實冠古先。有以見天枝帝葉之繁昌。聖壽寶圖之永遠。雖禾生清廟。蓂吐彤庭。徒美前聞。難偕聖感。臣榮逢昌運。叨領郡符。屬邑之中。覩茲上瑞。藻繪朝陳於龍闕。絲綸夕降於鳳牋。旋賜御詞。嚴申醮祝。襃稱顯煥。榮耀優隆。量恩而溟海未深。荷聖而乾坤難報。敢因皇帝本命之日。修金籙道場。翹罄丹襟。仰祈元貺。伏冀諸天降鑒。萬聖照臨。流巨福於社稷尊靈。增景祐於宗祧先聖。二儀竝固。萬國同文。皇帝壽等岷峨。明齊日月。暜頒正朔。一統寰區。皇后受福紫宸。增齡丹籙。皇太子永扶皇極。養德青宮。公主嬪。榮匡聖日。諸王百辟。欽贊皇基。九土乂康。五兵韜戢。煙塵殄息。稼穡豐登。動植飛沈。三途六趣。俱承惠渥。咸詣福庭。臣誓傾忠孝之規。上答聖明之澤。¶ 

** 眾修北帝衙醮詞¶ 
:PROPERTIES:
:TITID: QTWTIT18507
:PERSID: QTWAUT2732
:END:

伏以五氣元天。北宮大帝。司明善惡。統御死生。壽祿吉凶。¶ 

<pb:NFKB_QTW_p0936-06a>

咸資校錄。臣竊恐天文宿曜。有臨照之災。本命行年。有刑妨之咎。仰祈真聖。特具修禳。虔罄丹誠。同申醮禮。伏乞解除災厄。延益年齡。落死籍於北酆。上生名於南極。公私和泰。眷屬安寧。即仰荷帝君慈祐之恩。¶ 

** 三會醮籙詞¶ 
:PROPERTIES:
:TITID: QTWTIT18508
:PERSID: QTWAUT2732
:END:

臣獲奉正真。參受元籙。內期修鍊。以保身心。外冀威靈。以禳災沴。依科佩受。早遂寶持。但慮世務所拘。塵機所役。齋戒之日。朝謁有虧。修行之辰。香燈或闕。善功未立。過咎易彰。真氣靈官。未垂應祐。元司天府。譴責不專。三命五行。災衰未蕩。旦夕憂懼。冰炭在懷。今以上會之辰。天官考校之日。功過善惡。巨細無遺。是敢瀝懇披心。虔誠悔過。精修醮禮。拜奏章文。伏惟眾聖垂慈。赦其愆咎。降流靈應。銷解災凶。三部吏兵。常加祐護。動息康泰。永亨利貞。即仰荷法籙真官濟護之恩。¶ 

** 軍容安宅醮詞¶ 
:PROPERTIES:
:TITID: QTWTIT18509
:PERSID: QTWAUT2732
:END:

伏以二象既陳。三靈配位。陰陽陶鑄。天地權輿。巢居穴處。之君。澆漓未作。上棟下宇之制。締構云興。由是取則五行。定規六紀。順之則福延善著。違之則禍起災生。考其主張。¶ 

<pb:NFKB_QTW_p0936-07a>

實惟五帝。臣所居之處。經始有年。土木之用繼新。畚鍤之功累作。竊恐上干五帝。旁犯眾神。又今嵗興修。當行年之位。近則馮氏忽嬰疾苦。懼因犯觸所成。輒按元科。虔伸醮謝。備三天之舊法。請五帝之靈符。乞降正神。俯流真氣。永錫安鎮。俾獲乂寧。凶邪不侵。內外康泰。疾厄蠲蕩。眷屬咸和。青宮增祿祚之文。黑息災蒙之數。克勤修奉。以答神功。不任。¶ 

** 王虔常侍北斗醮詞¶ 
:PROPERTIES:
:TITID: QTWTIT18510
:PERSID: QTWAUT2732
:END:

臣以凡微。獲逢道化。常承覆祐。實荷真慈。自頃以龍紀元年。奉使支郡。方傳上命。遽蹈禍機。危懼之中。真靈俯祐。獲全形命。盡脫憂疑。兩地未通。三年隔絕。臣男延龜。懇伸禱祝。累告神明。天鑒誠深。親承應兆。仰惟至聖。介此殊恩。思罄丹心。克伸報謝。今則上元大節。啟福良期。輒備醮筵。上酬明貺。伏冀省臨薄禮。采納菲誠。答往願於當年。期降恩於此日。永當修奉。以荷神庥。不任。¶ 

** 馬尚書南斗醮詞¶ 
:PROPERTIES:
:TITID: QTWTIT18511
:PERSID: QTWAUT2732
:END:

伏聞清濁分形。高卑定位。南北御死生之籍。陰陽有舒慘之殊。由是南斗尊神。六宮眾聖。紀功舉善。克揚不死之文。¶ 

<pb:NFKB_QTW_p0936-08a>

主籙定年。惟啟長生之本。欲使物皆歸道。人盡登真。副天尊廣濟之慈。遵大道好生之理。而塵波易溺。意馬爭馳。罪網牢籠。莫有奮飛之路。情關固閉。曾無開拓之門。臣跡處人寰。心拘俗役。機權在握。須行懲勸之文。刑賞是司。難徇沖和之用。慮其過咎。累積陰曹。更屬災凶。便為厄會。雖繼伸祈懺。上叩於天曹。而未吐明誠。仰陳於南極。今則考祥吉日。崇設醮筵。輒按真科。盡披丹懇。元元下土。虔露於瑤階。昭昭上真。必降於瓊席。敢期哀宥。俯念凡微。釋罪除災。落北宮之陰。錫年增祿。上南斗之陽篇。六宮永紀其姓名。五緯潛資其福祐。乞使九元七祖。介福朱陵。五族六姻。延祥紫府。誓勤精奉。以答鴻慈。不任。¶ 

** 李綰常侍九曜醮詞¶ 
:PROPERTIES:
:TITID: QTWTIT18512
:PERSID: QTWAUT2732
:END:

伏聞二氣降和。乃形品物。三光布象。以育㣥生。惟茲最靈。仰承明祐。至於行藏善惡。動息吉凶。咸繫上天。以司下土。臣幸承前福。叨沐道風。事主立身。得罄忠誠之節。循懷省已。常持兢慎之心。祿秩所霑。神明是貺。每增憂灼。實慮玷危。而眼疾所嬰。累年為苦。針藥雖至。服餌益勤。未獲痊瘳。倍增驚懼。恐陰陽年運。遇此重災。宿曜循行。成其困厄。曾¶ 
<pb:NFKB_QTW_p0936-09a>
申禱醮。冀獲安寧。今又身宮之中。暗虛所歷。當茲久疾。值此災期。啟向無門。仿徨失據。伏聞真科有格。醮酌垂文。輒竭丹誠。上希神鑒。精修醮禮。延降尊靈。伏惟九曜威神。分光照納。解其宿咎。和釋冤尢。銷彼災躔。蠲除疾厄。使紫童守衞眼宮。無痛惱之侵。青帝護持肝臟。有安平之候。凶衰永息。祿算惟新。敢忘修勵之誠。以答照臨之賜。不任。¶ 

** 馬尚書北帝醮詞¶ 
:PROPERTIES:
:TITID: QTWTIT18513
:PERSID: QTWAUT2732
:END:

臣獲以凡微。早聞道化。棲心澹泊。注念正真。每展祈誠。必蒙昭祐。昨以公田既闢。壠麥初齊。遲遲之春日載陽。羃羃之油雲未布。眷茲農畝。正切憂惶。輒叩幽關。果垂鴻澤。爐香散處。便呈潤石之容。禁水噀時。已變如膏之雨。遂使西成有望。東作無愆。可俟京坁。以豐川蜀。上聖之延祥既厚。下臣之報德何階。虔拂翠壇。式陳單菲。蘋蘩薀藻。誠非仰薦之儀。繒燭香花。敢備上酬之禮。伏惟采納。永錫嘉祥。謝過祈恩。不敢繁啟。不任。¶ 

** 馬尚書南斗醮詞¶ 
:PROPERTIES:
:TITID: QTWTIT18514
:PERSID: QTWAUT2732
:END:

伏聞大聖無私。隨機赴感。至真下濟。應念降靈。變通不間於塵凡。救度豈遺於微眇。臣自惟幽陋。竊慕元虛。洗心依¶ 
<pb:NFKB_QTW_p0936-10a>
冥漠之鄉。潛希懺罪。稽首仰鴻蒙之境。冀滌前非。上祈拯拔於七元。次乞和寧於四境。纔披素款。遽降鴻慈。爰俾神交。授其嘉夢。魂清氣爽。全殊化蝶之時。捫腹安懷。有類得。鮫之夕。固可表豐嵗之兆。知災息之微。緬維神功。申茲景貺。兢榮失次。感激難勝。思答靈恩。重修醮禮。鴛燈吐焰。參差玉斗之光。龍霧飄香。散漫瑤池之色。全祛萬慮。共運一心。伏帷丹府上真。六宮高聖。俯迴鶴轡。暫降電旗。采納寸誠。哀憐末俗。拂長生之金札。開大宥之洪休。賜其延永之年。增以自新之祿。主務則三農告稔。訓戎則七德申威。罪咎蠲銷。公私昭暢。存亡介福。眷屬延生。北元除錄過之書。九府錫增年之籍。况復五緯循行。或逢臨照。三元繫命。時有屯亨。遇災生福盡之期。當减祿奪年之數。常情罔測。揣分懷憂。非仗道慈。無由自濟。伏聞太上啟修禳之典。天師著祈醮之科。謝罪必銷。祈恩克降。今以本命之日。輒披正一之文。虔拜靈章。式陳微醮。三宮五緯。咸罄誠祈。六府七元。暜申懺謝。伏冀眾尊昭祐。大聖鑒臨。赦已往之過尤。錫將來之福慶。三災弭息。九厄蠲消。壽紀潛延。祿祚興益。七元九祖。超度幽扃。五族六親。均承道廕。公私永泰。存沒康¶ 
<pb:NFKB_QTW_p0936-11a>
寧。即仰荷大聖罔極之恩。不任。¶ 

** 唐洞卿本命醮詞¶ 
:PROPERTIES:
:TITID: QTWTIT18515
:PERSID: QTWAUT2732
:END:

臣宿運所鍾。遭值道化。佩奉真籙。獲以稟修。而功業未彰。愆尢易積。陰陽爽候。疾疹所嬰。憂迫既深。叩祈是切。果蒙昭祐。旋獲痊平。又以中元之辰。欲陳黃籙之會。仰告真聖。願遂丹心。今則壇席克終。功德成就。關盟有應。風雨無侵。冥感聖慈。効酬難盡。敢因本命。虔備科儀。設微醮以展誠。拜靈章而請福。伏冀高尊鑒領。眾聖照臨。前願已圓。殊祥下及。使臣罪銷厄滅。業著功充。奉親既保其安寧。薦遠必霑其遷拔。永堅誠礪。以答真靈。不任。¶ 

** 告修青城山丈人觀醮詞¶ 
:PROPERTIES:
:TITID: QTWTIT18516
:PERSID: QTWAUT2732
:END:

伏以青城仙山。丈人靈觀。開九室而數洞。觀㣥嶽以稱尊。自軒后錫封。漢皇望秩。元宗構宇。先帝增崇。仙室益嚴。清壇彌肅。近則良宰興葺。靈宮鼎新。而正寢之西。猶虛隙地。邃牖之北。或睹餘基。元元之像設未陳。帝子之遺蹤宛在。輒欲興修祖殿。經始齋房。永資焚謁之儀。克壯清虛之境。將施畚鍤。慮犯龍神。敢備醮筵。虔伸昭告。伏惟允茲丹懇。降以元休。使功用必成。上下無撓。工徒安泰。福善攸新。不¶ 
<pb:NFKB_QTW_p0936-12a>
任。¶ 

** 嚴常侍丈人山九曜醮詞¶ 
:PROPERTIES:
:TITID: QTWTIT18517
:PERSID: QTWAUT2732
:END:

伏聞天地分靈。三官定死生之格。陰陽懸象。九曜垂照燭之功。南宮開延壽之符。北府顯繩違之。星躔嶽瀆。考校無私。凡在人寰。咸由統御。臣自惟微薄。獲奉元慈。而履行之間。恐乖陰[:#AS-84EC:⿰⻖⿱步馬]。運心之際。未合神明。因遇災凶。復兼愆咎。遽成厄會。莫遂懺祈。今年中宮則天符所臨。身位乃土星對照。大運猶居於劫殺。飛旗又寄於行年。三命五行。恐逢刑剋。列星九曜。更慮照臨。所以轗軻未寧。災厄頻作。非憑至聖。無路叩祈。是敢虔罄丹誠。克申大醮。伏惟眾聖。俯降福祥。消災咎於將來。釋過尢於既往。六曹司命。增福算於丹天。七紀尊神。介休祥於元極。公私清泰。眷屬安康。即永荷眾聖祐護之恩。不任。¶ 

** 青城令莫庭乂為副使修本命周天醮詞¶ 
:PROPERTIES:
:TITID: QTWTIT18518
:PERSID: QTWAUT2732
:END:

伏聞道化宣行。元功覆載。陰陽不測。亭育無私。由是五帝三皇。御六儀而統物。天官水府。司八會以持綱。南宮明錄善之科。北極總繩非之品。吉凶罪福。咸繫靈曹。竊惟全蜀奧區。華陽會府。提封八國。柔服諸蕃。玉帳既崇。金臺實峻。¶ 

<pb:NFKB_QTW_p0936-13a>

外清殊俗。威懷則文武兼資。內握雄兵。申令則賞刑俱用。臣切以張某久持重柄。獨運赤心。上稟聖謀。仰遵廟畧。或指蹤貔虎。清蕩邊陲。或恢復城池。削平疆土。或誅鋤姦猾。摧挫兇豪。或督課賦輿。經營軍食。以茲多事。詎可禁刑。深虞斬決之間。重輕有失。因成譴咎。曾未懺祈。又恐三命五行。或逢衰厄。明星暗曜。或值照臨。神道至幽。常情靡達。非聞至聖。難滌深瑕。是敢依詣靈山。修崇大醮。遍天地陰陽之府。周星辰日月之宮。瀝懇披心。祈恩悔過。伏願靈光迥鑒。除已往之愆違。惠澤下臨。息將來之災否。允垂嘉祐。永介福祥。延壽紀於丹篇。落罪名於黑籍。以康川境。永保㣥生。不任。¶ 

** 莫庭乂為川主修周天醮詞¶ 
:PROPERTIES:
:TITID: QTWTIT18519
:PERSID: QTWAUT2732
:END:

伏聞元聖開光。高尊俯化。澤周品彙。慈覆萬夫。懸罪福之明科。標死生之大法。上惟邦國。下及人臣。同歸統御之門。咸宗沮勸之訓。古今不紊。纖介無遺。臣伏念佐聖立功。非賢不濟。扶危拯難。非德靡先。節度使王某。義貫神明也。忠衞社稷。耀武畧而先朝返正。鼓仁化而今聖理平。用是茂勳。錫茲巨鎮。其間或剋收宮禁。誅蕩妖兇。秦甸行師。襃川振¶ 
<pb:NFKB_QTW_p0936-14a>
旅。廓清庸蜀。底定盧彭。外靜邊方。下戢姦暴。蓋不得已。未能去兵。至乃宣天子之威。用將軍之鉞。無非仗順。必在為時。尚慮故殺誤傷。因成釁咎。天曹地。或紀愆違。又恐宿曜所臨。行年有厄。歷運衰否。分野災凶。須備懺陳。以期昭洗。臣叨居寮屬。輒按經圖。仰罄丹誠。恭申大醮。潔禮頌於仙嶽。奉榛糈於靈壇。上叩虛無。極諸天而禱祝。旁周海宇。俯九地以虔祈。冀達精思。曲流真祐。願北宮赦罪。南極延生。五行之否塞清銷。三命之災衰弭絕。壽將川廣。祿與山崇。穀稼豐穰。蒸黎輯悅。常扶聖日。永福㣥生。上願國祚遐長。聖朝寧泰。戈鋋自息。文軌大同。三光順度於上元。萬類繁昌於下土。幽明異趣。水陸殊階。咸沐真慈。共臻鴻澤。不任。¶ 

** 莫庭乂周天醮詞¶ 
:PROPERTIES:
:TITID: QTWTIT18520
:PERSID: QTWAUT2732
:END:

伏以天地萬神。陰陽具職。敷舒道化。拯育㣥生。北極西宮。秉刑章而定罪。南躔東府。播含養以宣功。粵自帝王。洎諸臣庶。咸歸宰執。以判吉凶。臣夙荷福因。叨塵官籍。蹈艱危之路。當戈甲之秋。一從戎旃。再居名邑。而疆陲遐邈。征稅繁豐。寬柔則征督無功。剛峻則疲羸有怨。類驅雞而豈易。¶ 

<pb:NFKB_QTW_p0936-15a>

顧馴雉以殊難。况未洽和平。猶資刑賞。雖絕私自勵。惟理自從。尚慮重輕。或乖中道。深憂故誤。遂結瑕疵。又恐辰耀所居。行年所歷。因其厄滯。以搆災衰。境麗仙山。雲藏真觀。洞包雷雨。地集神龍。仰靈都於罔象之中。願披丹懇。瞻玉相於煙霞之表。必降元慈。是用按靈寶舊科。設周天大醮。暜九圍之宮府。遍十極之威神。拜手歸依。傾心祈懺。洪纖罪目。今昔愆違。未兆之災。將來之咎。竝期蠲赦。曲賜消禳。眾厄清夷。宿冤和釋。更增微祿。俾遂遐年。九祖超昇。三途開泰。臣一家骨月。兩地親緣。早獲團圓。俱賜貞吉。頃因修造。慮有侵傷。冀獲安寧。共貽祥祉。當境靈廟。川澤職司。俯祐生靈。旁祛氛沴。邑無水旱。俗富倉箱。其有冥漠無依。漂零魂爽。霑茲福利。亦契逍遙。不任。¶ 

** 莫庭乂青城山本命醮詞¶ 
:PROPERTIES:
:TITID: QTWTIT18521
:PERSID: QTWAUT2732
:END:

伏聞三光表瑞。九曜凝輝。配金木以司方。四時攸敘。定陰陽而立象。萬彙生成。立宰幽明。統臨罪福。臣自惟凡陋。獲奉真靈。懼履行之間。易成愆咎。修持之道。未契神明。况職務所司。重輕咸繫。恐乖彞法。更積過尢。惟夙夜在公。敢忘虔恪。而吉凶難測。倍切兢憂。兼以宿曜所臨。輒罄懺祈之¶ 
<pb:NFKB_QTW_p0936-16a>
懇。爰因本命。恭備醮筵。備香火以貢誠。列星燈而展禮。所冀希夷至聖。俯鑒丹心。九曜上尊。曲流元貺。釋罪尢於既往。解厄運於將來。冤債銷平。凶衰除蕩。更增壽福。永介祉祥。眷屬乂安。公私和泰。不任。¶ 

** 丈人觀畫功德畢告真醮詞¶ 
:PROPERTIES:
:TITID: QTWTIT18522
:PERSID: QTWAUT2732
:END:

伏以青城仙山。丈人靈觀。久無營葺。近再修崇。既畢巨功。爰徵繪事。輒於廣殿。圖肖真儀。鶴貌雲容。疑謁潛靈之府。瓊姿淑態。似來澄碧之容。莞爾可瞻。肅然如在。必冀降靈威於水德。流福澤於人寰。克展醮祈。仰希鑒祐。無任。¶ 

** 畫五嶽諸神醮圖詞¶ 
:PROPERTIES:
:TITID: QTWTIT18523
:PERSID: QTWAUT2732
:END:

伏為丈人觀久為荒毀。近畢修營。土木之役既興。粉繪之功是設。爰於閟殿。圖貌靈儀。翠雲丹錦之袍。元璧黃琮之器。星景日精之品。五華七稱之殊。二驂六馬之車。雲翼霞軿之輦。儲副二室。佐命八山。嶽君水帝之儀。溪女河侯之列。山林孟長。沼沚靈司。帝王咸秩之曹。典策所封之位。或傍司海裔。東距方諸。或別領洞天。西鄰崑嶠。莫不振揚雷電。嘯嚜蛟鯨。按察幽明。掌錄川澤。贊太上正真之理。宣帝王亭育之恩。歆彼六氣。成乎大化。比秋冬春夏。遵時令以¶ 
<pb:NFKB_QTW_p0936-17a>
無虧。風雨雪霜。均嵗功而不爽。俱奉軒轅之命。皆持宰執之權。與嶽瀆眾靈。供上司之職。則希夷真君居天尊之重。當臨御之嚴。頒序朝宗。所宜森列。今則揮毫匠手。彩布循垣。燦若星陳。矗如雲擁。由是宏裾襃袖。玉劍珠旒。火佩含星。瑤珪斂月。或瓊顏蒨袖。若辭姑射之峯。異狀奇姿。似照潯陽之浦。丹青式備。絢煥如生。固當契彼神明。藂茲福祉。上扶邦國傍祐黎元。調十雨五風。以登稼穡。暜九州六合。以致雍熙。洪圖齊日月乾坤。元化匝蚳蝝動植。虔修醮酌。恭罄祝祈。佇降威靈。允孚禎貺。謹詞。¶ 

** 莫庭乂本命醮詞¶ 
:PROPERTIES:
:TITID: QTWTIT18524
:PERSID: QTWAUT2732
:END:

伏以三官領籍。五帝定生。南天司祿算之文。北斗統糾繩之目。至於嶽瀆真府。本命宮曹。主張而罪福無差。考校而死生攸繫。臣竊慮謬膺撫字。有曠輯和。刑章或爽於重輕。教化未臻於德義。因成罪咎。錄在靈司。未申祈謝之儀。恐致災凶之兆。又慮天文宿曜。或值照臨。本命行年。或逢否塞。兼天符五鬼。在坤艮之位。居本命之辰。况正月對衝。尢懼衰厄。敢因元命之日。虔詣靈山。修設醮筵。披露誠款。伏惟天曹釋過。地祛災。凶咎潛銷。福善昭集。克延算祿。永¶ 
<pb:NFKB_QTW_p0936-18a>
錫利貞。更乞邑境安寧。生靈康泰。穀稼豐植。水旱無侵。人無疾癘之傷。俗洽和平之美。不任。¶ 

** 莫庭乂本命醮詞¶ 
:PROPERTIES:
:TITID: QTWTIT18525
:PERSID: QTWAUT2732
:END:

伏聞大道生成。元和鼓鑄。流形品物。布化㣥靈。申上元宰制之功。垂下土吉凶之戒。是則懲惡勸善。信為格言。害盈福謙。固惟常訓。臣夙聞元旨。敢不冥心。揣分兢懷。省躬思道。而叨居祿秩。未脫囂氛。秉朝憲則筆定典刑。督邦賦則庭施檟檚。功或興於土木。膳未罷於炮燔。故誤之罪莫知。重輕之文或爽。以茲憂懼。恐結尢違。况臣今年天符臨本命之辰。太白居愁滯之位。竊恐志隨災易。留連於聲色之間。情逐禍移。沈湎於杯觴之內。因思警慎。仍切懺陳。敢於本命之辰。虔罄焚修之禮。濯心靈洞。歸款名山。仰斗極星躔。冀銷往咎。瞻鳳軒龍葢。願降新恩。使罪戾蠲平。冤尢和釋。災凶寧息。祿算遐長。骨月則兩地樂康。生靈則一邑豐泰。兵鋒永偃。疾癘無侵。水旱勿興。農桑滋阜。龍神安鎮。遠近昭蘇。誓策丹心。上副元造。不任。¶ 

