#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0587-25a> 
#+PROPERTY: JUAN 0588
欽定全唐文卷五百八十八¶ 

<pb:NFKB_QTW_p0588-01a>
　柳宗元(二十)¶ 

** 唐相國房公德銘之陰¶ 
:PROPERTIES:
:TITID: QTWTIT11632
:PERSID: QTWAUT1456
:END:

天子之三公稱公。王者之後稱公。諸侯之入為王卿士。亦¶
曰公。有土封。其臣稱之曰公。尊其道而師之。稱曰公。楚之¶
僭。凡為縣者皆曰公。古之人通謂年之長老曰公。故言三¶
公若周公召公。王者之後若宋公。為王卿士若衞武公虢¶
文公鄭桓公。其臣稱之。則列國皆然。師之尊若太公。楚之¶
為縣者若葉公白公。年之長老若毛公申培公。而大臣罕¶
能以姓配公者。雖近有之。然不能著也。唐之大臣以姓配¶
<pb:NFKB_QTW_p0588-01b>
公最著者曰房公。房公相元宗。有勞於蜀。人咸服其節。相¶
肅宗。作訓於岐。人咸尊其道。惟正直慈愛以成於德。用是¶
進退。所居而事理辯。所去而人哀號。理袁人。袁人不勝其¶
懷。為文士趙郡李華銘公之德。亂故不克立。今刺史太原¶
王涯嘉公之道。猶在乎人。袁人不忘公之道。為之刻石。且¶
曰。州之南有亭曰需宴亭。公之為也。人之思也。乃增飾棟¶
宇。即而立焉。州人大悅。咸會。隕涕言曰。昔公以周召之德。¶
微子之仁。有土封以為卿士。道為三公。德為國師。年為元¶ 
<pb:NFKB_QTW_p0588-02a>
老。嘗為縣。縣懷其化。至於州。州濡其澤。凡我子孫。罔不戴¶
慕。盛德之詞。文而不刻。更刺史數十。莫克興起。乃卒歸於¶
王公。王公嘗以機密匡天子於禁中。承公之道。刺於我邦。¶
由公之理。又能尊公之德。起遺文以昭前烈。則其入為卿¶
士三公也。孰曰不宜。吾懼其去我也遽。願書於銘之陰。用¶
永表於邦之良政。¶ 

** 故御史周君碣¶ 
:PROPERTIES:
:TITID: QTWTIT11633
:PERSID: QTWAUT1456
:END:

有唐貞臣汝南周氏。諱某字某。以諫死。葬於某。貞元十二¶
年。柳宗元立碣於其墓左。在天寶年。有以諂諛至相位。賢¶
<pb:NFKB_QTW_p0588-02b>
臣放退。公為御史。抗言以白其事。得死於墀下。史臣書之。¶
公死而佞者始畏公議。於虖。古之不得其死者眾矣。若公¶
之死。志匡王國。氣震姦佞。動獲其所。斯蓋得其死者與。公¶
之德之才。洽於傳聞。卒以不試。而獨申其節。猶能奮百代¶
之上以為世軌者也。若令生於定哀之間。則孔子不曰未¶
見剛者。出於秦楚之後。則漢祖不曰安得猛士。而存不及¶
興王之用。沒不遭聖人之歎。誠立志者之所悼也。故為之¶
銘。銘曰。¶ 

忠為美。道是履。諫而死。佞者止。史之志。石以紀。為臣軌兮。¶ 

<pb:NFKB_QTW_p0588-03a>

** 國子司業陽城遺愛碣(并序)¶ 

:PROPERTIES:
:TITID: QTWTIT11634
:PERSID: QTWAUT1456
:END:

四年五月。皇帝以銀印赤紱。即隱所起陽公為諫議大夫。¶
後七年。廷諍懇至。累日不解。帝尤嘉異。遷為國子司業。旌¶
直優賢。道光師儒。又四年九月己巳。出拜道州刺史。太學¶
生魯郡季儻廬江何蕃等百六十人。投業奔走。稽首闕下。¶
叫閽籲天。願乞復舊。朝廷重更其事。如己巳詔。翌日。會徒¶
北嚮如初。行至延喜門。公使追奪其章。遮道願罷。遂不果¶
<pb:NFKB_QTW_p0588-03b>
獻。生徒嗷嗷。顧盼徘徊。昔公之來。仁風扇揚。暴慠革面。柔¶
輭有立。聽聞嘉言。樂甚鐘鼓。瞻仰德宇。高逾嵩岱。及公當¶
職施政。示人準程。良士勇善。偽夫去飾。惰者益勤。誕者益¶
恭。沈酗腆酒。斥逐郊遂。違親三歲。罷退鄉黨。令未及下。乞¶
歸就養者二十餘人。禮順克彰。孝弟以興。則又講貫經籍。¶
俾達奧義。簡習孝秀。俾極儒業。冠屨裳衣。由公而嚴。進退¶
揖讓。由公而儀。公征甚遐。吾黨誰師。遂相與咨度署吏。布¶
告諸儒。願立貞珉。侔高狀明。乃訪於學古之士。紀公名字。¶
垂憲於後。公名城。字亢宗。家於北平。隱於條山。惟公端粹¶
沖和。高嶷懿醇。道德仁明。孝愛友悌。薰襲里閈。布聞天下。¶
守節貞固。患難不能遷其心。怡性坦厚。榮位不足動其神。¶ 

<pb:NFKB_QTW_p0588-04a>

為司諫。義震於周行。為司業。愛加於生徒。宜乎立石。俾後¶
是憲。其詞曰。¶ 

惟茲陽公。履道葆醇。爰初隱聲。覆簣基仁。德充而形。乃作¶
諫臣。抗志勵義。直道是陳。帝求師儒。貳我成均。開朗蒙滯。¶
宣明德教。太和潛布。元機密照。㣥生聞禮。後學知孝。進退¶
作則。動言是傚。匪公之軌。人用奚蹈。麤厲貪淩。待公順之。¶
欺偽譎詐。待公信之。少年申申。咸適其宜。榎楚廢弛。尊嚴¶
而威。公褒其良。俾升於堂。癯者既肥。榮如衮衣。公棄不用。¶
<pb:NFKB_QTW_p0588-04b>
懲咎內訟。既訟於內。猶公之誨。匪仁孰親。匪德孰尊。今公¶
於征。孰表儒門。生徒上言。稽首帝閽。謂天蓋高。曾莫我聞。¶
青衿涕濡。闐街盈衢。遠送於南。望慕踟蹰。立石書德。用揚¶
懿則。嗚呼斯文。遺愛罔極。¶ 

** 唐故給事中皇太子侍讀陸文通先生墓表¶ 
:PROPERTIES:
:TITID: QTWTIT11635
:PERSID: QTWAUT1456
:END:

孔子作春秋千五百年。以名為傳者五家。今用其三焉。秉¶
觚牘。焦思慮。以為論注疏說者。百千人矣。攻訐狠怒。以詞¶
氣相擊排冒沒者。其為書。處則充棟宇。出則汗牛馬。或合¶
而隱。或乖而顯。後之學者。窮老盡氣。左視右顧。莫得而本。¶
則專其所學。以訾其所異。黨枯竹。護朽骨。以至於父子傷¶ 
<pb:NFKB_QTW_p0588-05a>
夷。君臣詆悖者。前世多有之。甚矣聖人之難知也。有吳郡¶
人陸先生質。與其師友天水啖助洎趙匡。能知聖人之旨。¶
故春秋之言。及是而光明。使庸人小童。皆可積學以入聖¶
人之道。傳聖人之教。是其德豈不侈大矣哉。先生字某。既¶
讀書。得制作之本。而獲其師友。於是合古今。散同異。聯之¶
以言。累之以文。蓋講道者二十年。書而志之者又十餘年。¶
其事大備。為春秋集注十篇。辯疑七篇。微指二篇。明章大¶
中。發露公器。其道以聖人為主。以堯舜為的。包羅旁魄。膠¶
轕下上。而不出於正。其法以文武為首。以周公為翼。揖讓¶
<pb:NFKB_QTW_p0588-05b>
升降。好惡喜怒。而不過乎物。既成。以授世之聰明之士。使¶
陳而明之。故其書出焉。而先生為巨儒。用是為天子諍臣¶
尚書郎國子博士給事中皇太子侍讀。皆得其道。刺二州。¶
守人知仁。永貞年侍東宮。言其所學。為古君臣圖以獻。而¶
道達乎上。是歲。嗣天子踐阼而理。尊優師儒。先生以疾聞。¶
臨問加禮。某月日。終於京師。某月日。葬於某郡某里。嗚呼¶
先生。道之存也以書。不及施於政。道之行也以言。不及覩¶
其理。門人世儒。是以增慟。將葬。以先生為能文聖人之書。¶
通於後世。遂相與諡曰文通先生。後若干祀。有學其書者。¶ 

<pb:NFKB_QTW_p0588-06a>

過其墓。哀其道之所由。乃作石以表碣。¶ 

** 先侍御史府君神道表¶ 
:PROPERTIES:
:TITID: QTWTIT11636
:PERSID: QTWAUT1456
:END:

嗚呼。先君之墓。仲父殿中君誌焉。孤宗元不敢稱道先德。¶
然而無以昭於外者。用敢悉取仲父之所陳。而繫其辭。刻¶
茲石表。先君諱鎮。字某。六代祖諱慶。後魏侍中平齊公。五¶
代祖諱旦。周中書侍郎濟陰公。高祖諱楷。隋刺濟房蘭廓¶
四州。曾伯祖諱奭。字子燕。唐中書令。曾祖諱子夏。徐州長¶
史。祖諱從裕。滄州清池令。皇考諱察躬。湖州德清令。世德¶
<pb:NFKB_QTW_p0588-06b>
廉孝。颺於河滸。士之稱家風者歸焉。先君之道。得詩之㣥。¶
書之政。易之直方大。春秋之懲勸。以植於內而文於外。垂¶
聲當時。天寶末經術高第。遇亂。奉德清君夫人載家書隱¶
王屋山。間行以求食。深處以修業。作避暑賦。合㣥從弟子¶
姪講春秋左氏易王氏。衎衎無倦。以忘其憂。德清君喜曰。¶
茲謂遯世無悶矣。亂有間。舉族如吳。無以為食。先君獨乘¶
驢無僮御以出。求仁者冀以給食。嘗經山澗。水卒至。流抵¶
大壑。得以無苦。被濡塗以行無慍容。觀者哀悼而致禮加¶
焉。季王父六合君忤貴臣。死於吏舍。猶鞫其狀。先君改服¶
徒行逾四千里。告於上。由是貸其問。既而以為天子平大¶ 
<pb:NFKB_QTW_p0588-07a>
難。發大號。且致太平。人罹兵戎。農去耒耜。宜以時興太學。¶
勸耦耕。作三老五更議耤田書。齋沐以獻。道不果用。授左¶
衞率府兵曹參軍。尚父汾陽王居朔方。備禮延望。授左金¶
吾衛倉曹參軍。為節度推官。專掌書奏。進大理評事。以為¶
刑法者軍旅之楨幹。斥候者邊鄙之視聽。不可以不具。作¶
晉文公三罪議守邊論。議事確直。世不能容。表為晉州錄¶
事參軍。晉之守。故將也。少文而悍。酣嗜殺戮。吏莫敢與之¶
爭。先君獨抗以理。無辜將死。常以身扞笞箠。拒不受命。守¶
大怒。投几折簀。而無以奪焉。以為自下繩上。其勢將殆。作¶
<pb:NFKB_QTW_p0588-07b>
泉竭木摧詩。終秉直以免於恥。調長安主簿。居德清君之¶
喪。哀有過而禮不逾。為士者咸服。服既除。常吏部命為太¶
常博士。先君固曰。有尊老孤弱在吳。願為宣城令。三辭而¶
後獲徙為宣城。四年作閿鄉令。考績皆最。吏人懷思。立石¶
頌德。遷殿中侍御史。為鄂岳沔都團練判官。元戎大攘狡¶
虜。增地進律。作夏口破虜頌。後數年。登朝為真。會宰相與¶
憲府比周。誣陷正士。以校私讐。有擊登聞鼓以聞於上。上¶
命先君總三司以聽理。至則平反之。為相者不敢恃威以¶
濟欲。為長者不敢懷私以請間。㣥寃獲宥。邪黨側目。封章¶ 
<pb:NFKB_QTW_p0588-08a>
密獻。歸命天子。遂莫敢言。逾年。卒中以他事。貶夔州司馬。¶
作鷹鸇詩。居三年。醜類就殛。拜侍御史。制書曰。守正為心。¶
疾惡不懼。先君捧以流涕曰。吾惟一子。愛甚。方謫去至藍¶
田。訣曰。吾目無涕。今而不知衣之濡也。抑有當我哉。作喜¶
霽之歌。副職持憲。以正經紀。貞元九年。宗元得進士第。上¶
問有司曰。得無以朝士子冒進者乎。有司以聞。上曰。是故¶
抗奸臣竇參者耶。吾知其不為子求舉矣。是歲五月十七¶
日。終於親仁里第。享年五十五。七月某日。葬於萬年縣棲¶
鳳原。後十一年。宗元由御史為尚書郎。天子行慶於下。申¶
<pb:NFKB_QTW_p0588-08b>
命崇贈。而有司草創頗緩。會宗元得罪。遂寢不行。太夫人¶
范陽盧氏。某官某之女。實有全德。為九族宗師。用柔明勤¶
儉以行其志。用圖史箴誡以施其教。故二女之歸他姓。咸¶
為表式。太夫人既授封河東縣太君。會冊太上皇后於興¶
慶宮。既乃宗元貶秩為永州司馬。奉侍溫凊。未嘗見憂。元¶
和元年五月十五日。終於州之佛寺。享年六十八。嗚呼。宗¶
元不謹先君之教。以陷大禍。幸而緩於死。既不克成先君¶
之寵贈。又無以寧太夫人之飲食。天殛薦酷。名在刑書。不¶
得手開元堂以奉安祔。罪惡益大。世無所容。尚顧嗣續。不¶ 
<pb:NFKB_QTW_p0588-09a>
敢即死。支綴氣息。以嚴邦刑。大懼祭祀之無主。以忝盛德。¶
敢用特牲。昭告神道。號叫萬里。以畢其辭云。¶ 

** 先君石表陰先友記¶ 
:PROPERTIES:
:TITID: qtw-d1e156004
:PERSID: QTWAUT1456
:END:

袁高。河南人。以給事中敢諫爭。貞直忠蹇。舉無與比。能使¶
所居官大。再贈至禮部尚書。¶ 

姜公輔。為內學士。以奇策取相位。好諫諍免。後以罪貶為¶
復州刺史卒。¶ 

齊映。南陽人。為相。以文敏顯用。¶ 

嚴郢。河南人。剛厲好殺。號忠能。為京兆河南尹御史大夫。¶
<pb:NFKB_QTW_p0588-09b>
善舉職。為邪險構扇。以貶死。¶ 

元全柔。河南人。氣象甚偉。好以德報怨。恢然者也。為大官。¶
有土地。入為太子賓客。¶ 

杜黃裳。京兆人。宏大人也。善言體要。為相。有墻仞不佞。以¶
謀克蜀。加司空。出為河中節度。¶ 

劉公濟。河間人。厚寬碩大。與物無忤。為渭北節度。入為工¶
部尚書卒。¶ 

楊氏兄弟者。宏農人。皆孝友有文章。憑由江南西道入為¶
散騎常侍。凝以兵部郎中卒。凌以大理評事卒。最善文。¶ 

<pb:NFKB_QTW_p0588-10a>

穆氏兄弟者。河南人。皆強毅仁孝。贊為御史中丞。捍佞倖¶
得貶。後至宣池歙處置使卒。質為尚書郎。以侍御史內供¶
奉卒。最善文。¶ 

皇甫政。河南人。有威儀。由浙東廉使為太子賓客。¶ 

裴樞。同郡人。為御史。天子以隱罪誅吏。樞頓首願白其狀。¶
以故貶。後為尚書郎。¶ 

李舟。隴西人。有文學俊辨。高志氣。以尚書郎使危疑反側¶
者再。不辱命。其道大顯。被讒妬。出為刺史。癈痼卒。¶ 
¶
<pb:NFKB_QTW_p0588-10b>

李鄘。江夏人。果檢自負嶷然。善為官。為御史中丞京兆尹¶
鳳翔節度。¶ 

梁肅。安定人。最能為文。以補闕修史。侍皇太子。卒贈禮部¶
郎中。¶ 

陳京。泗上人。始為諫官。數諫諍。有內行。文多詁訓。為給事¶
中。上方以為相。會惑疾自刃。癈痼卒。¶ 

韓會。昌黎人。善清言。有文章。名最高。然以故多謗。至起居¶
郎。貶官卒。弟愈。文益奇。¶ 

許孟容。吳人。讀書為文口辯。為給事中。嘗論事。由太常少¶
卿為刑部侍郎。¶ 

<pb:NFKB_QTW_p0588-11a>

李覿。隴西人。行義甚修。至刑部郎中卒。故與先君為三司¶
者也。其大理者曰楊瑀。瑀無可言。猶以獄直為御史。¶ 

宇文邈。河南人。有文。謹愨人也。為御史中丞。齪齪自守。然¶
以直免官。復為刺史卒。¶ 

袁滋。陳郡人。善篆書。文敏不競。為相。出使辱命。貶刺史。復¶
為義成軍節度卒。¶ 

盧㣥。范陽人。雜博多所許與。使反側之地。天子以為任事。¶
為義成軍節度卒。¶ 
¶
<pb:NFKB_QTW_p0588-11b>

崔損。清河人。畏慎為相。無所發明。然不害物。天子獨愛幸。¶
以損為長者。¶ 

鄭餘慶。滎陽人。再為相。始天下皆以為長者。及為大官。名¶
益少。今為尚書河南尹。無恙。¶ 

鄭利用。餘慶從父兄也。真長者。由大理少卿為御史中丞。¶
復由中丞為大理少卿。¶ 

李益。隴西姑臧人。風流有文詞。少有僻疾。以故不得用。年¶
老。常望仕。非其志。復為尚書郎。¶ 

王紓。其弟紹。太原人。紹得幸德宗為尚書。在宰相之右。今¶
為徐泗節度。紓有學術。魯直。為尚書郎。¶ 

<pb:NFKB_QTW_p0588-12a>

路泌。河南人。以尚書郎使西戎。畱戎中。度今已年八十餘。¶
既和戎。十五年不得歸。無為言者。¶ 

虞當。會稽人。為郭尚父從事。終沔州刺史。以信聞。¶ 

賈弇。長樂人。善士也。為校書郎卒。弟全。至御史中丞。¶ 

趙需。天水人。哻哻儒士也。有名。至兵部郎中卒。¶ 

張式。南陽人。¶ 

張莒。常山人。¶ 

張惟儉。宣城當塗人。皆善言謔。式至河南尹。莒鄧州刺史。¶
<pb:NFKB_QTW_p0588-12b>
惟儉和州刺史。¶ 

奚陟。江都人。柔敏至吏部侍郎。世謂陟善宦。然其智足以¶
自處也。¶ 

盧景亮。涿人。有志義。多所激發。為諫官。奏書如水赴壑。坐¶
貶廢棄甚久。至順宗時為尚書郎。升中書舍人卒。¶ 

楊於陵。宏農人。善吏敏秀者也。為中書舍人京兆尹。¶ 

張因。某人。舉詔策為長安尉。願去官為道士。甚有名。以其¶
弟回降封州。曰。吾老矣。必死回也。哭而行。遂死封州。¶ 

高郢。渤海人。有文章規矩自立者。不干貴幸。以太常為相。¶
罷居尚書。¶ 

<pb:NFKB_QTW_p0588-13a>

唐次。北海人。有文章學行義甚高。以尚書郎出為刺史屏¶
棄。永貞中。召以為中書舍人。道病。去長安七十里。死傳舍。¶ 

苗拯。上黨人。有學術。峭直。以諫議大夫漏泄省中語。貶萬¶
州卒。¶ 

柳氏兄弟者。先君族兄弟也。最大并。字百存。為文學。至御¶
史。病瞽遂廢。次中庸中行。皆名有文。咸為官早死。¶ 

柳登柳冕者。族子也。自其父芳善文史。與冕並居集賢書¶
府。冕文學益健。頗躁。自吏部郎中出為刺史。至福建廉使¶
<pb:NFKB_QTW_p0588-13b>
卒。登晚仕至尚書郎祕書少監。¶ 

薛丹。同郡人。至尚書郎。¶ 

呂牧。東平人。由尚書郎刺澤州卒。¶ 

崔禎。清河人。至檢校郎官。子㣥。為右補闕。贈給事中。¶ 

房啟。河南人。善清言。由萬年令為容州經略。¶ 

于申。河南人。至尚書郎。¶ 

常仲孺。河南人。今為諫議大夫。¶ 

蘇弁。武功人。好聚書。至三萬卷。與先君通書。以戶部侍郎¶
貶。復為刺史。¶ 

<pb:NFKB_QTW_p0588-14a>

崔芃。博陵人。善言名理。為御史尚書郎。¶ 

鄭元均。滎陽人。強抗少所推讓。然以此多怨。困不得位。¶ 

辛惲。隴西人。有史學。¶ 

韓衡。昌黎人。善士。¶ 

陳眾甫。梓潼人。高志氣。¶ 

薛伯高。同郡人。好讀書。號為長者。後至尚書卒。¶ 

張宣力。清河人。儒善。後表其名去力但為宣。自元均至宣¶
力。皆沒沒無顯仕者。¶ 
¶
<pb:NFKB_QTW_p0588-14b>

孤宗元曰。先君之所與友。凡天下善士舉集焉。信讓而大¶
顯。道博而無雜。今之世言交者以為端。敢悉書所尤厚者。¶
附茲石以銘於背如右。¶ 

** 故殿中侍御史柳公墓表¶ 
:PROPERTIES:
:TITID: QTWTIT11637
:PERSID: QTWAUT1456
:END:

唐貞元十二年二月庚寅。葬我殿中侍御史河東柳公於¶
萬年縣之少陵原。公諱某。字某。邑居於虞鄉。曾王父某官。¶
王父某官。皇考某官。奕世餘慶。叢而未稔。濟德流祉。其後¶
宜大。秀而不實。為善者惑。嗚呼哀哉。惟公敦柔峻清。恪慎¶
端莊。進止威儀。動有恆常。英風超倫。孤厲貞方。居室孝悌。¶
與人信讓。當職強毅。游刃立斷。自少耽學。頗工為文。既窮¶ 
<pb:NFKB_QTW_p0588-15a>
日力。又繼以夜。鄉里推擇。敦迫上道。乃與計偕。來游京師。¶
觀藝靈臺。貢文有司。射策合程。遂冠首科。休有令問。㣥士¶
羨慕。居數年。授河南府文學。教勵生徒。選擇貢士。儒黨相¶
賀。庶人觀禮。秩滿。渭北節度使延為參佐。總齊軍政。甚獲¶
能稱。加太常寺協律郎。既喪主帥。罷歸私室。方將脫遺紛¶
埃。退與道俱。沖漠保神。優柔隸儒。四方聞風。交馳鵠書。載¶
筆乘軺。乃作參謀。出入朔方。陪佐戎車。遷大理評事。又加¶
章綬。朱裳銀印。宗黨有耀。權略密勿。潛機埋照。完彼亭堡。¶
時其講教。實從我謀。鄰國是傚。改度支判官。轉大理司直。¶
<pb:NFKB_QTW_p0588-15b>
出納府庫。頒給軍食。下無讎斂。黔首休息。月校歲會。莫不¶
如畫。庫豐財羨。制成計得。又遷殿中侍御史度支營田副¶
使。分閫之寄。參制其半。柔以仁撫。剛以義斷。戎臣坐嘯。公¶
堂無事。朝端延首。方待以位。既而祿不及伐冰。政不獲專¶
達。以其年正月九日。遇疾終於私館。享年五十。嗚呼痛哉。¶
奔驥騁力。中途踠足。高鴻輕舉。在雲墜翼。凡我所知。哀慟¶
無極。本道節度尚書朔寧王張公。震悼涕慕。不任於懷。臨¶
遣牙將試殿中監李輔忠監備凶禮。賵賻甚厚。行軍司馬¶
侍御史韋重規等。匍匐救助。事用無闕。丹旐素車。歸於上¶ 
<pb:NFKB_QTW_p0588-16a>
京。撰期定宅。莫有愆素。故友諸生。宗人外姻。號慟會葬。哀¶
禮咸申。克窆元堂。掩坎廣輪。顧盼無依。徘徊增哀。願勒休¶
聲。延垂後賢。於是汝南周君巢等。相與琢石書德。用圖不¶
朽。文曰。¶ 

抱元淳。稟粹和。既強毅。又柔嘉。登儀曹。耀文章。司學徒。儒¶
風揚。自渭北。佐朔方。戎政閑。黔首康。冠惠文。垂朱裳。才不¶
施。天茫茫。刊樂石。篆遺德。延休烈。垂憲則。於萬年。長無極。¶ 

** 故宏農令柳府君墳前石表辭¶ 
:PROPERTIES:
:TITID: QTWTIT11638
:PERSID: QTWAUT1456
:END:

少陵原柳氏之大墓。唐貞元十九年某月日。孤某奉其先¶
<pb:NFKB_QTW_p0588-16b>
府君洎夫人之喪祔於其位。由新墓而南若干步。曰高祖¶
王父蘭州府君諱某字某之墓。又東若干步。曰曾祖王父¶
邠州府君諱某之墓。西若干步。曰祖王父司議郎府君諱¶
某之墓。咸異兆而相望。昭穆之有位序。壤樹之有豐殺。皆¶
如律令。府君諱某。字某。由父任為太廟齋郎。更許昌陽武¶
伊闕華原尉王屋丞汝陰令。為宏農二年。推其誠心。裕於¶
其人。闢土生穀。若有天相之道。衣食給足。故人不札夭。教¶
厲明具。故俗不爭奪。遂以洽於太和。事理克彰。刺史盧杞¶
加禮褒旌。考績絕尤。推君之政。風於下邑。命為吏部尚書¶ 
<pb:NFKB_QTW_p0588-17a>
郎。庾河南受命黜陟。狀君理績殊異。宜升天朝。帝有歎焉。¶
方圖優昇。命用不長。年五十五。建中二年某月日。卒於官。¶
以其素廉。家之蓄不足以充凶事。遂殯於是邑。仍會危難。¶
至於今乃克返葬。孤某。嘗為黔州錄事參軍。今無祿仕。而¶
志不敢緩。初公娶司農少卿京兆韋山之孫。涇陽主簿迴¶
智之女。德容溫良。大歷二年某月日。卒於越而假葬焉。孤¶
某。徒行自越舉夫人之喪至於虢。舉宏農君之喪。咸至於¶
墓窆焉。既窆。立石表於墳前。示後之人以無忘孝敬。嗚呼。¶
世有難仕於外而葬其族者鮮矣。孝子之心。有待駟馬五¶
<pb:NFKB_QTW_p0588-17b>
鼎而卒不至者焉。若今之殺衣黜食。寒妻子。飢僕御。終身¶
由之。而志益不懈。為旅人徒跣萬里。以厄困終事。孝之難¶
者歟。五十而慕者舜也。祿千鍾而悲者曾子也。聖且賢難¶
之若是。今之人有由其道者。得不立於世乎。¶ 

** 亡友故祕書省校書郎獨孤君墓碣¶ 
:PROPERTIES:
:TITID: QTWTIT11639
:PERSID: QTWAUT1456
:END:

嗚呼。有唐仁人獨孤君之墓。祔於其父太子舍人諱助之¶
墓之後。自其祖贈太子少保諱問俗而上。其墓皆在灞水¶
之左。今王父營陵於其側。故再世在此。嗚呼。在獨孤君之¶
道和而純。其用端而明。內之為孝。外之為仁。默而智。言而¶ 
<pb:NFKB_QTW_p0588-18a>
信。其窮也不憂。其樂也不淫。讀書推孔子之道。必求諸其¶
中。其為文深而厚。尤慕古雅。善賦頌。其要咸歸於道。昔孔¶
子之世。有顏回者。能得於孔子。後之仰其賢者。譬之如日¶
月。而莫有議者焉。嗚呼。獨孤君之明且仁。如遭孔子。是有¶
兩顏氏也。今之世有知其然者。其信於天下乎。使夫人也¶
夭而不嗣。世之惑者。猶曰尚有天道。噫乎甚邪。君諱申叔。¶
字子重。年二十二舉進士。又二年用博學宏詞為校書郎。¶
又三年居父喪。未練而沒。蓋貞元十八年四月五日也。是¶
年七月十日而葬。鄉曰某鄉。原曰某原。嗚呼。君短命。行道¶
<pb:NFKB_QTW_p0588-18b>
之日未久。故其道信於其友。而未信於天下。今記其知君¶
者於墓。韓泰安平。南陽人。李行諶元固。其弟行敏中明。趙¶
郡贊皇人。柳宗元。河東解人。崔廣略。清河人。韓愈退之。昌¶
黎人。王涯廣津。太原人。呂溫和叔。東平人。崔㣥敦詩。清河¶
人。劉禹錫夢得。中山人。李景儉致用。隴西人。嚴休復元錫。¶
馮翊人。韋詞致用。京兆杜陵人。¶ 

** 唐故萬年令裴府君墓碣¶ 
:PROPERTIES:
:TITID: QTWTIT11640
:PERSID: QTWAUT1456
:END:

公諱墐。字封叔。河東聞喜人。太尉公諱行儉。實高祖。侍中¶
公諱光庭。實曾祖。刑部員外郎府君諱稹。實祖。大理卿府¶ 
<pb:NFKB_QTW_p0588-19a>
君諱儆。實父。公由進士上第。校書崇文館。飭館事。修整左¶
春坊。由是立署局。後參京兆軍事。桉覆校巡。大尹恆得以¶
取直。為太常主簿。搜剔疑互。探抉遯隱。宿工老師。不得伏¶
匿。皆來會堂下。耆股肱。役喉喙。以集樂事。作坐立二部伎¶
圖。卿奇其績。奏超以為丞。司空杜公聯奉崇陵豐陵禮儀。¶
再以為佐。離紛厖。導滯塞。關百執事。條直顯遂。司空拱手¶
以成。自開元制禮。諱去國恤章。累聖陵寢。皆因事擥綴。取¶
一切乃已。有司卒無所徵。公乃撰二陵集禮。藏之南閣。轉¶
殿中侍御史。仍拜尚書比部員外郎。會校成要。期歲畢具。¶
<pb:NFKB_QTW_p0588-19b>
刺金州。決高㢮隟。去人水禍。渚茭原茅。闢成稻粱。陟萬年¶
令。叢劇辨肅。談宴終日。人視之若居冗官然。會金州猾吏¶
來。揚言恐喝。以煩褻事。曰。不得三十萬。吾能為禍。公大怒。¶
召罵之。恣所為。吏巧以聞。御史桉章具獄。再謫道州循州¶
為佐掾。會赦。量移吉州長史。元和十二年七月日。病痁泄¶
卒。始公以唯諾聞長安中。奔人危急。輕出財力。如索水火。¶
性開蕩。進交大官。不視齒類。挾同列。收下輩。細大畢歡。喜¶
博奕。知聲音。飲酒甚少。而工於糺謫謠舞擊咢。纖屑促密。¶
皆曲中節度。而終身不以酒氣加人。晝接人事。夜讀書考¶ 
<pb:NFKB_QTW_p0588-20a>
禮。收捃策牘。未嘗釋手。以是重諸公間。初娶范陽盧氏。無¶
子。後夫人柳氏。德為九族冠。生三男子。喪其二焉。貞元十¶
六年某月日卒。祔於長安御宿之北原。冢子銑。奉柩以明¶
年月日克葬於墓。銑以文書來柳州。告其叔舅宗元。願碣¶
於墓左。則涕為之銘。其辭曰。¶ 

有鬱其馨。惟裴之卿。世服大僚。仍耀烈名。封叔申之。實惟¶
其英。讎書宮闈。佐職於京。太常命吏。以能增秩。相儀考禮。¶
大弁斯畢。鳩工展伎。爰備聲律。或圖或書。藏之府室。史於¶
柱下。郎於會司。徼循以周。大比是宜。作牧於金。金人允懷。¶
<pb:NFKB_QTW_p0588-20b>
溝防漢滸。墊沃卒移。增我歲食。易其芋魁。游手閒民。相顧¶
聚來。徵為萬年。治劇於都。百務敘成。談宴以娛。誰恤誰恃。¶
不忍悍吏。胡巧其辭。桉章以遂。由道斥循。施施三年。更赦¶
進資。廬陵是遷。人曰世德。宜慶於延。又曰良能。宜力之宣。¶
朝有大賚。期賜其還。鬼神不享。命隕在前。長原有墓。高曾¶
祖父。淑靈是祔。封叔爰歸。左右惟具。孤銑磨石。祈辭海陬。¶
遂升其趺。於道之周。¶ 

** 唐故兵部郎中楊君墓碣¶ 
:PROPERTIES:
:TITID: QTWTIT11641
:PERSID: QTWAUT1456
:END:

貞元十九年正月某日。守尚書兵部郎中楊君卒。某年月¶ 
<pb:NFKB_QTW_p0588-21a>
日。葬於奉先縣某原。既葬。其子姪洎家老。謀立石以表於¶
墓。葬令曰。凡五品以上為碑。龜趺螭首。降五品為碣。方趺¶
圓首。其高四尺。桉郎中品第五。以其秩不克偕。降而從碣¶
之制。其世系則紀於大墓。君諱凝。字懋功。與季弟凌生同¶
日。不周月而孤。伯兄憑。翦髮為童。家居於吳。太夫人母道¶
尊愛。教飭謹備。君之昆弟。孝敬出於其性。禮範奉於其舊。¶
克有成德。輯其休光。東薄海岱。南極衡巫。文學者皆知誦¶
其詞。而以為模準。進修者率用歌其行。而有所矜式。君既¶
舉進士。以校書郎為書記。毗贊元侯。於漢之陰。式徙荊州。¶
<pb:NFKB_QTW_p0588-21b>
由協律郎三轉御史。元戎出師。用顯厥謀。遂入王庭為起¶
居郎。書事不回。著垂國典。又為尚書司封員外郎。革正封¶
邑。申明嫡媵。事連權右。斥退勿憚。直聲彰聞。仍參選部。以¶
馭㣥吏。姦臣席勢。威福自已。他人求附離而不可得者。公¶
則郤之。私以胥吏求署。一皆罷遣。曰。吾不以三尺法為己¶
利害。居喪致哀。內盡其志。外盡其物。而無有不得於心者。¶
服除為右司郎中。危言直已。以致其誠。然卒中於詖辭。不¶
得朝請。以檢校吏部郎中為宣武軍節度判官。亳人缺守。¶
往莅其政。孤老撫安。強猾戮死。墾鑿墝鹵。芟艾榛荒。作爰¶ 
<pb:NFKB_QTW_p0588-22a>
田以贍人食。濬決潢汙。築復堤防。為落渠以定水禍。理不¶
半歲。利垂千祀。會朝復命。次於汴郊。帥喪卒亂。不可以入。¶
遂西走闕下。璽書迎門。勞徠甚備。以疾居家三年。復登於¶
朝。遐邇咏歌。仍遇痼疾。天子致問。逾三月不賜告。幸其愈¶
而用之。遂卒。天下文行之士。為之悲哀。嗚呼。君有深淳之¶
行。有強毅之志。內以和於親戚。正於族屬。外以信於朋友。¶
施於政事。故身之進退。人之喜戚繫焉。凡其昆弟。申明於¶
朝。制書咸曰孝友。君子謂楊氏其仁義之府。君之文若干¶
什。皆可以傳於世。若某者。以姻舊獲愛。不腆之文。君實知¶
<pb:NFKB_QTW_p0588-22b>
之。惟車馬幣玉。無可以稱其德。用君之所以知者酬焉。¶ 

¶
