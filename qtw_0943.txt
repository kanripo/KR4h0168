#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0942-15a> ¶¶¶
#+PROPERTY: JUAN 0943
欽定全唐文卷九百四十三¶ 

<pb:NFKB_QTW_p0943-01a>
　杜光庭(十五)¶ 

** 南斗北斗醮詞¶ 
:PROPERTIES:
:TITID: QTWTIT18665
:PERSID: QTWAUT2732
:END:

伏聞大象既分。三靈設位。各稟自然之道。俱垂不宰之功。無為則天地長存。有用則衰榮易變。吉凶悔吝。由此而成。於是南極丹篇。生名所繫。北都黑簡。死錄所歸。二宮之考校無私。萬化之死生有屬。臣夙資善貺。獲履昌時。沐浴皇風。稟承元化。但慮運心動念。乖越五常。累過積非。彰明二簡。五行三命。陰陽有刑剋之期。暗曜列星。遲速有照臨之數。未申祈懺。因結災凶。敢以吉辰。虔修醮禮。虛壇夜靜。靈化晨清。元念必通。真靈可降。伏冀丹臺六聖。司命開延永之符。元極七真。大帝除促齡之日。憂危自泰。年祿更增。幽明同浴於殊恩。眷屬咸均於巨福。公私貞吉。老少乂康。即永荷二宮衆聖罔極之恩。不任。¶ 

** 龍興觀御容院醮土地詞¶ 
:PROPERTIES:
:TITID: QTWTIT18666
:PERSID: QTWAUT2732
:END:

伏以瑤闕琳宮。星房羽殿。森列三清之上。宏開八景之中。萬彙之所朝宗。㣥真之所遊息。於是裁模世域。垂象人寰。周穆西歸。掖層臺而結宇。漢皇南矚。遵太乙以疏基。由是¶ 
<pb:NFKB_QTW_p0943-02a>
仙觀靈墟。駢羅海嶽。風簷霞棟。煥麗煙林。為真聖之所棲。亦福祥之所萃。頃以龍興觀肇基隋運。歷載唐年。日月既深。凋摧云久。是用鼎新營構。特懋功庸。况越嵗時。深虞撓觸。爰申醮酌。安復龍神。所期國泰民和。時康俗阜。克隆鴻祚。永錫元休。不任虔祝之至。¶ 

** 中和秦中化龍池醮詞¶ 
:PROPERTIES:
:TITID: QTWTIT18667
:PERSID: QTWAUT2732
:END:

粵若二氣。是分五靈。惟龍司造化之機。運降升之妙。寄神功於乾象。孕元德於坎宮。昔我祖明皇。巡功蜀甸。果聞飛躍。實効禎祥。爰俾濬池。用資安處。今則年光遞易。堤址荒殘。草積波痕。砂封泉脈。應靈未爽。肸蠁猶傳。每垂霖雨之恩。以濟嗇夫之望。眷言故實。深用軫懷。朕寡德承圖。撫時有寇。省方巡俗。尚駐坤郊。龍其申彼霆威。震其風令。掃渠凶於北陸。清氛霧於中原。克洽理平。永臻多福。不任。¶ 

** 皇太子為皇帝生日醮詞¶ 
:PROPERTIES:
:TITID: QTWTIT18668
:PERSID: QTWAUT2732
:END:

臣聞元穹廣覆。無勞仰祝之辭。碧海周涵。亦納涓添之露。敢緣斯旨。輒罄明誠。某月日是皇帝生日。本命甲戌之辰。錫祕記於先天。豫昭靈貺。湧珍符於厚地。潛契明文。卜年開萬葉之榮。推策彰百神之助。爰申大醮。虔俟鴻休。集三¶ 
<pb:NFKB_QTW_p0943-03a>
元萬聖之祥。永北極南山之壽。昭明丹懇。恭望元恩。臣某不任稽首虔祈激切之至。¶ 

** 川主大王為鶴降醮彭女觀詞¶ 
:PROPERTIES:
:TITID: QTWTIT18669
:PERSID: QTWAUT2732
:END:

伏以道化無方。真仙有應。於恍惚希微之內。示元黃變化之容。下盼塵寰。以度㣥品。考諸事跡。載彼經圖。所以丁令歸時。曾窺丹頂。蘇耽降日。亦顯霜翎。流萬古之美譚。標當年之瑞牒。今者忽聞靈鶴。棲止雲峰。乃元元行化之山。是彭祖昇天之所。元壇蘙薈。久無焚薦之蹤。林木陰森。果致感通之事。實聖朝之上瑞。豈藩閫之所招。願祈山壽鶴年。以奉龍圖鳳歷。遐瞻煙嶠。伏切懽愉。冀憑奏醮之儀。以達歸依之懇。謹差賜紫大德上官知真兵馬使王承琛。精誠香火。上告真靈。不任歸命虔祝之至。¶ 

** 天錫觀告封章李二真人醮詞¶ 
:PROPERTIES:
:TITID: QTWTIT18670
:PERSID: QTWAUT2732
:END:

伏以稽考前王。握圖受命。必荷元貺。以贊鴻基。頃屬海嶽多虞。生靈靡託。遂膺推戴。奄宅岷嶓。四方之琛貢雖來。中土之山川或阻。凝懷求理。夕惕晝乾。砥礪戈矛。申嚴號令。佇行弔伐。以拯顛危。非有尚於佳兵。蓋欲靖其多難。以茲軫念。倍用焦勞。而郡國諸侯。頻獻祥瑞。鱗介羽毛之品。藂¶ 
<pb:NFKB_QTW_p0943-04a>
林竹樹之間。或挺質稱奇。或成文顯跡。每加撝讓。累抑奏陳。永平二年秋七月。於仙居雲山。獲古篆銅讖。乃太上通天之記。是章真所鑄之文。名姓生辰。子孫年數。重重顯迹。一一合符。周公探策之求。郭璞揲蓍之得。真為天授。克驗神功。顧寡昧以多慙。豈欽承之敢怠。是用創新觀宇。別署嘉名。備像設之儀。改鎮縣之額。齋修金籙。醮啟瑤壇。雖陳昭報之誠。難答上元之賜。章真人親緘祕字。李真人首鎮仙山。共洽休禎。光於郡國。須展褒封之禮。以旌贊助之功。爰舉[:#AS-9BAA:⿱彑]章。式陳歉欵。今封章宏道為鑒聖真人。封李八百為元應真人。謹遣廣成先生金紫光祿大夫左諫議大夫蔡國公杜光庭。精備香燈。虔申醮告。伏惟闢九清之日闕。降八景之雲輿。俯鑒明誠。滂流惠渥。俾九州六合。蕩氛靄以為家。地久天長。混車書而成化。式遵元訓。永勵丹襟。不任虔祈之至。¶ 

** 天錫觀告封章真人詞¶ 
:PROPERTIES:
:TITID: QTWTIT18671
:PERSID: QTWAUT2732
:END:

惟君名標丹簡。天付仙寸。人間之玉軸珠軒。何嘗眄顧。物外之雲棲霞飲。自得貞閒。早受靈書。精窮緯候。鉤深索隱。藏往知來。鏤銅篆於仙山。證金行於蜀國。二百餘年緘祕。¶ 

<pb:NFKB_QTW_p0943-05a>

蹤迹長新。五十八字周旋。禎祥盡驗。顧惟薄德。祇奉靈休。雖揆構華居。崇嚴塑貌。新邑市之額。展齊醮之科。尚歉素懷。未酬元貺。爰申典禮。特舉褒崇。今封君為鑒聖真人。謹遣杜某。虔啟霜壇。恭申昭告。鸞輜鶴轡。將從文始之遊。綠室瓊幃。敘列太元之品。真人更垂幽贊。常假靈光。俾一統於九圍。庶永昌於大業。惟勤宵旰。以泰生靈。謹詞。¶ 

** 封李真人告詞¶ 
:PROPERTIES:
:TITID: QTWTIT18672
:PERSID: QTWAUT2732
:END:

惟君仙李芳枝。關雲令緒。元邱自誌。元非促景之才。道骨真風。本列長生之品。振衣世表。抗跡雲間。厭駒窗電逝之勞。得鼇嶺雲行之趣。棲遊蜀國。顯晦塵寰。三隱靈峰。八百餘歲。神丹化石。猶存昌利之山。拔宅昇天。遂表仙居之宇。爰於舊址。果獲靈文。緘藏久祕於瑤墟。出見克符於金運。緬惟涼德。祇荷殊休。雖繕飾蹤基。肅嚴像貌。率齋莊而告謝。命羽褐以焚修。尚歉素懷。未酬元德。今則考茲具禮。薦以嘉名。想星佩霞裳。早昇真位。而芝泥露篆。願表勤誠。循省冲襟。良多靦愧。今封君為元應真人。謹遣杜光庭。恭設醮壇。虔申昭告。冀流元廕。永福皇基。開宣室以遐思。佇高真之俯鑒。謹詞。¶ 

<pb:NFKB_QTW_p0943-06a>

** 漢州太尉於仙居醮詞¶ 
:PROPERTIES:
:TITID: QTWTIT18673
:PERSID: QTWAUT2732
:END:

臣聞至道無為。包萬天而成化。元功有作。運四象以陶鎔。覆載含宏。古今無爽。由是三靈克敘。五緯循常。景福被於幽明。鴻休覃於邦國。人天荷賴。渥澤遐霑。臣夙感靈慈。獲逢昌運。累歷殊寵。出居符竹之榮。頻洽隆恩。入奉重難之寄。顧惟虛薄。未著勞能。省分憂惶。兢懷震惕。雖傾心戮力。誓酬君父之私。懼福過災生。或履晦蒙之數。竊恐主張戎伍。宰制封疆。理民有獄訟之繁。奉職有賦輿之廣。沮勸有賞刑之用。送迎有宴犒之常。殺傷有故誤之憂。裁斷有重輕之失。因成罪目。曾未懺祈。或往債前寃。未蒙和釋。或星文命運。猶值災期。粵自夏初。至於秋月。久嬰微恙。未獲痊除。非憑至道之緣。孰致真靈之祐。今屬醮陳翠墠。詔降紫泥。高仙肸蠁以停輿。萬聖昭彰而介祉。敢因勝會。輒備香饈。披寫丹誠。虔祈元廕。伏惟鑒護。賜以福祥。俾臣罪咎蕩平。寃仇和釋。災凶超度。年祿增延。疾厄蠲銷。休禎臻集。將壇師律。勵陳翼聖之勤。青蓋朱輪。敢怠行春之至。不任歸命披心之至。謹詞。¶ 

** 前嘉州團練使司空王宗玠本命詞¶ 
:PROPERTIES:
:TITID: QTWTIT18674
:PERSID: QTWAUT2732
:END:

<pb:NFKB_QTW_p0943-07a>

伏以二氣運行。五材生化。稟形賦命。咸繫上元。顧惟微眇之資。叨荷裁成之澤。克逢昌運。累冒寵榮。入居近密之司。出領河山之寄。主張戎伍。臨莅黎元。慙非經濟之才。常懼滿盈之戒。果乘厄會。遂蹈危機。實深睿聖之慈。再齒簪裾之列。夙興夜寐。感聖懷恩。寸心徒切於勤劬。微効未酬於君父。伏自累年之內。災滯縈仍。中秋已來。疾恙頻作。雖加醫砭。靡就痊瘳。竊以土星居身命之宮。於茲數載。火曜臨田宅之位。猶在子方。太歲為六害之辰。小運當歲破之上。雖冬首有木星之福。而即時值行運之災。履此凶衰。倍深憂懼。又恐理民主務。皆繫重難。用刑或寡於哀矜。主膳或誤於烹宰。久為寃債。未徧懺祈。又恐往世罪瑕。幽關絓注。或住宅有龍神犯觸。或鄉關有塋壠損傷。流逮於身。致茲危厄。拊心思過。惟切禱祈。敢因本命之辰。虔備香燈之禮。仰元穹而請命。罄丹懇以希恩。伏惟天地真靈。陰陽主宰。降流巨枯。采鑒深衷。蕩滌罪尤。銷除災厄。和平寃釁。解釋殃流。先人獲泰於冥津。後嗣期安於聖日。三關腠理。無壅閼之虞。六腑機衡。有均調之望。賜其痊愈。介以福祥。續年齡於將盡之秋。保形命於再生之日。刳心投泣。瀝懇祈真。¶ 

<pb:NFKB_QTW_p0943-08a>

誓傾修奉之誠。上答尊靈之祐。臣某不任虔祝之至。謹詞。¶ 

** 前漢州令公宗夔上元醮詞¶ 
:PROPERTIES:
:TITID: QTWTIT18675
:PERSID: QTWAUT2732
:END:

臣聞裁成天地。陶鑄陰陽。三元為布化之辰。五緯為主生之紀。總其宰制。歸乎至真。用能福被邦家。惠兼幽顯。南昌丹籙。式宏進道之階。北部黑書。爰示繩非之旨。是申戒勸。廣庇人天。臣獲奉真宗。常遵明訓。惟勤惕厲。上副元慈。伏念荷國恩深。致君力寡。功未刊於鼎鉉。賜已冠於人臣。出擁節旄。總司戎旅。薦新寵澤。載踐崇榮。青瑣位隆。黃樞寄重。循懷增懼。報主無階。但虔焚祝之儀。冀答君親之德。今屬天官御節。太皞司方。少陰敷煦育之仁。大宥布生成之令。是敢精持香火。恭啟醮祈。仰景象以冥心。佇休禎之。應念。上願寶圖悠久。聖壽延長。中外樂康。寰區寧泰。八紘九土。咸歸一統之尊。歲稔氣和。永叶無為之理。冥關朗晏。動植舒榮。率土普天。咸登壽域。臣某祈災凶蕩滌。寃債和平。罪咎蠲銷。福祥臻萃。公私有泰。眷屬長寧。誓傾忠孝之心。克贊休明之運。不任。¶ 

** 趙國太夫人某氏疾厄醮詞¶ 
:PROPERTIES:
:TITID: QTWTIT18676
:PERSID: QTWAUT2732
:END:

妾聞天真憫物。大道好生。常宏拯護之慈。俾遂安全之願。¶ 

<pb:NFKB_QTW_p0943-09a>

顧惟至化。育此含靈。氤氳之二氣裁形。昭灼而三元定命。吉凶罪福。上稟天司。妾以命祿俱衰。納音在墓。雖值合神之吉。又當衝破之凶。遊年既值於天符。本命仍逢於五鬼。身宮之內。暗曜所躔。鈍滯宿中。土星所歷。刑厄位上。復值火星。重謺災衰。遂成疾瘵。未復痊退。彌切憂惶。竊恐前代今生。罪尤未解。負財負命。寃債未除。非憑大醮之筵。難罄懺祈之懇。是敢捨其服玩。備此香饈。嚴設壇場。虔申禱祝。伏惟諸天憫護。衆聖矜憐。申再造之仁。全好生之德。三官五帝。暗曜七元。南斗北辰。天司列宿。嶽瀆尊聖。地府明靈。及妾本宮遊年八卦。內外應感。三界靈司。賜於府曹之中。簡籙之內。有寃仇罪犯。厄運災期。勅命所司。特賜原赦。續其祚祿。加以年齡。蕩滌凶衰。蠲平疾苦。百關宣適。六腑安和。重覩天光。再履人事。推心勵節。永酬濟祐之恩。念善參元。上副真靈之澤。不任瀝懇披心希生請命迫切虔祈之至。謹詞。¶ 

** 王宗玠宅宏農郡夫人降聖日修大醮詞¶ 
:PROPERTIES:
:TITID: QTWTIT18677
:PERSID: QTWAUT2732
:END:

妾聞元元道祖太上老君。凝神三境之中。屬念普天之下。將加拯度。爰降真儀。垂太陽五色之華。駕旭日九龍之轝。¶ 

<pb:NFKB_QTW_p0943-10a>

夢渦川而寓景。攀仙李以誕生。陸地開蓮。初承玉步。虛庭涌井。瑩濯瓊姿。宸容彰挺特之儀。睿旨闡希微之教。萬天宗稟。歷代師資。標令節於昌辰。錫殊休於品物。宜崇勝會。用表精誠。妾早悟真乘。嘗參寶籙。延生妙篆。紫陽丹陛之文。飛化靈圖。絳闕朱宮之籍。正身心於九室。檢神氣於三關。滌過蠲邪。利幽濟顯。每勤修敬。敢怠香燈。爰因大宥之期。恭備醮真之禮。是用馳誠鶴宇。矚想龍輿。瀝丹款以騰詞。拂碧壇而蕆事。天闕地府。日域星躔。三官五帝之曹。北部南丹之署。下周川嶽。旁徧幽靈。畢罄明誠。冀蒙昭鑒。上願皇基隆永。睿壽遐長。道化和昌。聖教宣布。九區四裔。常尊道德之風。庶類㣥生。共樂昇平之運。妾九元七祖。往逝先靈。擢質丹陵。生神碧落。災祛未兆。善降無涯。年算更增。罪瑕俱釋。誓虔注念。上副鴻慈。不任歸命之至。¶ 

** 洋州令公生日拜章詞¶ 
:PROPERTIES:
:TITID: QTWTIT18678
:PERSID: QTWAUT2732
:END:

伏以三天布化。正一垂文。煥起元功。廣濟㣥生。欲使天光下燭。陰關息幽翳之悲。凡懇上陳。陽景遂宣通之願。由是敷二十四籙。命千二百官。統領人倫。主張真籙。騰心靈為騎吏。飄香穗為驛龍。積思而感契可期。拯護而誠明必達。¶ 

<pb:NFKB_QTW_p0943-11a>

古今宗奉。惠渥昭彰。臣夙慕正真。常叨廕祐。將壇相印。未申報國之勞。潔己澄心。每切修生之願。今則虔膺綸詔。暫撫遠邊。爰屬生辰。輒祈靈貺。恭陳醮禮。精備章文。伏惟大道延慈。天師鑒祐。降兵官將。福祐護持。俾戍遏成功。烽煙罷警。殊方革面。咸襁負以歸仁。獷俗悛心。盡梯山而向化。佇清寰海。永致雍熙。臣祿算增延。災凶殄息。道運寧泰。將吏輯和。普及幽明。俱承元祐。不任歸命虔祈之至。謹詞。¶ 

** 東院司徒孟春甲子醮詞¶ 
:PROPERTIES:
:TITID: QTWTIT18679
:PERSID: QTWAUT2732
:END:

伏以大道開光。元精垂化。氣分五緯。五帝操代謝之權。節布三元。三官主死生之錄。由是百神受職。品物知歸。寒暑推遷。成歲功而明罪福。支干配合。統人事而定吉凶。今古攸遵。應靈無爽。臣叨承元廕。獲佐昌時。福過災生。每切持盈之戒。才輕任重。惟虔報國之誠。今者候及上元。序新六甲。考校當天官之首。司明值甲子之初。屬此令辰。恭修大醮。敢祈元聖。俯鑒丹誠。臣某伏念身遠庭闈。禮遙溫凊。今茲迎侍。尚阻江山。况隴硤縈紆。江波濬險。惟憑神力。冀保畏途。伏惟五帝高尊。三官大聖。六十甲子。應感威神。俯迴肸蠁之靈。特降昭彰之祐。使輕舟利涉。萬里無虞。靡勞陟¶ 
<pb:NFKB_QTW_p0943-12a>
屺之吟。速遂綵衣之養。俾諧懇願。敢負明恩。誓勤嚴奉之誠。永答真靈之祐。不任歸命披心禱祝祈恩激切之至。謹詞。¶ 

** 刁子趙太尉陽平化醮詞¶ 
:PROPERTIES:
:TITID: QTWTIT18680
:PERSID: QTWAUT2732
:END:

伏以至道分光。仙曹列品。上浮辰曜。下結名山。包洞府以深嚴。擁雲霞而秀異。潛符邦國。大庇生靈。統錄人天。主張命籍。降災降福。有感必通。臣獲奉聖明。叨榮爵秩。總領戎伍。慙無韓白之功。部握魚符。愧乏龔黃之政。常虞盈滿。以致災衰。早罄丹心。歸依元教。傳修經籙。宗仰真靈。所願國祚延洪。聖壽遐永。萬方一統。四海會同。臣某削落災危。蠲銷罪咎。六親蒙福。九祖生天。祿算惟增。功名克著。誓虔忠孝。永奉休明。庶期修勵之心。上副真仙之祐恭修醮酌。庶達明誠。不任歸命虔祈之至。謹詞。¶ 

** 宣醮鶴鳴枯柏再生醮詞¶ 
:PROPERTIES:
:TITID: QTWTIT18681
:PERSID: QTWAUT2732
:END:

惟彼仙山。奠茲南土。雄盤厚地。秀拱穹旻。控綿洛之川原。總岷峨之形勝。巖巒捧日。洞府棲真。連空之松檜扶疎。千載之威靈肅穆。果聞祥異。顯此福庭。垂至陽生化之功。變枯柏凋摧之質。柔條迥茂。灑瑞露以飄香。密葉重榮。動晴¶ 
<pb:NFKB_QTW_p0943-13a>
風而裊翠。神仙幽贊。宗社福招。叶此元休。永茲禎貺。是用精嚴醮祝。仰答真靈。凝心宣室之中。翹想雲峰之外。冀華夷昭泰。海嶽晏安。稼穡滋豐。氛埃蕩定。永期祇奉。以副元私。稽首謹詞。¶ 

** 李忠順司徒拜保護章詞¶ 
:PROPERTIES:
:TITID: QTWTIT18682
:PERSID: QTWAUT2732
:END:

臣聞道用無方。神功不測。隨機應念。惟感必通。正一垂文。傳寶章而拯物。盟威立訓。陳醮品以濟民。粵自古先。逮於茲日。惠覃顯晦。澤普天人。臣某夙荷元慈。獲逢聖日。天波浩蕩。人爵優宏。慙無經濟之能。深慮寵榮之極。况居司戎伍。出鎮魚符。或賞酬乖善惡之宜。刑律有重輕之失。俗懷咨怨。民抱傷嗟。有一於斯。式彰譴咎。又恐五行三命。運值災蒙。暗曜明星。或當臨照。或經過水陸。侵觸龍神。或土木興修。犯干禁忌。或前寃往債。或故殺誤傷。動結罪條。兼逢厄會。致成疾恙。彌切兢憂。竊惟大道好生。至真設教。著祈禳之典。開懺謝之門。是敢虔備壇場。精修章醮。拜天悔過。瀝懇希恩。伏惟三境高尊。諸天大聖。降流慈施。憫鑒塵微。勅天府地司。徧陰曹陽境。解消災厄。原赦罪尤。削落凶衰。和平寃債。蠲除疾苦。安鎮魂神。六氣均調。百關宣暢。易短¶ 
<pb:NFKB_QTW_p0943-14a>
促之數。賜延永之齡。萬罪千災。咸遂超度。誓虔修勵。仰奉真靈。臣某不任謝罪祈恩披心請命之至。謹詞。¶ 

