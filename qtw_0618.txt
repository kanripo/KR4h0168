#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0617-22a> 
#+PROPERTY: JUAN 0618
欽定全唐文卷六百十八¶ 

<pb:NFKB_QTW_p0618-01a>

* 陸淳¶ 
:PROPERTIES:
:PERSID: QTWAUT1510
:END:

淳本名質。因避諱改名。累官左司郎中。順宗時徵為太子侍讀。貞元二十一年卒。¶ 

** 祀武成王議¶ 
:PROPERTIES:
:TITID: QTWTIT12147
:PERSID: QTWAUT1510
:END:

臣聞統天下者禮法也。救天下者權數也。拯難者常以權變禮。以數易法。有國者則尚德而賤數。尊禮而晦權。何者。禮法行則民安其分。務於修身。權數騁則人思變常。務於苟得。安其分。理之源也。思變常。亂之本也。故救一時之弊者。事不可貽於將來。垂萬世之法者。道不必行於當代。竊以武成王殷臣也。見紂之暴不能諫。而佐武王以傾之。於周則社稷之臣矣。於殷謂之何哉。且夫尊其道者。必師其人。必尚其行。使天下之人。入是廟也。登是堂也。稽其人可以思見。師其道所由致法。則俾夫立節死義之士。安所措其心乎。聖人所以尊堯舜。賢夷齊。不法桓文。不贊伊呂。先之以敬讓。尊之以禮樂。蓋謂此也。使武成之名與文宣為偶。權數之略與道德齊衡。恐非不刊之典也。臣愚為宜罷上元追封立廟之制。依貞觀於磻溪置祠。令有司以時享¶ 
<pb:NFKB_QTW_p0618-02a>
奠。斯得禮之正也。¶ 

** 定祧獻懿二祖議¶ 
:PROPERTIES:
:TITID: QTWTIT12148
:PERSID: QTWAUT1510
:END:

臣竊尋七年百寮所議。雖有一十六狀。總其歸趣。三端而已。于頎等一十四狀並云復太祖之位。張薦狀則云並列昭穆。而虛東向之位。韋武狀則云當祫之歲。獻祖居於東向。行禘之祀。太祖復延於西。謹按禮經及先儒之說。復太祖之位。位既正矣。義在不疑。太祖之位既正。獻懿二主當有所歸。詳考十四狀。其義有四。一曰藏諸夾室。二曰置之別廟。三曰遷於園寢。四曰祔於興聖。藏諸夾室。是無享獻之期。異乎周人藏於二祧之義。禮不可行也。置之別廟。始於魏明之說。禮經實無其文。晉義熙九年雖立此義。巳後亦無行者。遷於園寢。是亂宗廟之儀。既無所憑。殊乖禮志。事不足徵也。惟有祔於興聖之廟。禘祫之歲。乃一祭之。庶乎亡於禮者之禮。而得變之正也。¶ 

** 刪東皋子集序¶ 
:PROPERTIES:
:TITID: QTWTIT12149
:PERSID: QTWAUT1510
:END:

淳聞於師曰。秉仁義。立好惡。方之內者也。等是非。遺物我。方之外者也。冥內而游外。聖人也。聖人吾不得見之矣。方內者時有焉。其惟方外之徒。莫得而測也。豈踐迹之道易。¶ 

<pb:NFKB_QTW_p0618-03a>

忘言之理難邪。將㣥於人而內自得邪。何乃莊叟之後。[:#AS-92F9:⿰帛⿱丿糸]歷千祀。幾於是道者。余得之王君焉。心與物冥。德不外蕩。隨變而適。即分而安。忘所居而迹不害教。遺其累而道不絕俗。故有陶公之去職。言不怨時。有阮氏之放情。行不忤物。曠哉淵乎。真可謂樂天之君子者矣。生於隋季。人莫之知。故其遺文高跡不顯。余每覽其集。想見其人。恨不同時得為忘形之友。故祛彼有為之詞。全其解懸之志。庶乎死而可作。無愧異代之知音爾。其祖宗之由。出處之行。前序備矣。此不復云。¶ 

** 春秋集傳纂例序¶ 
:PROPERTIES:
:TITID: QTWTIT12150
:PERSID: QTWAUT1510
:END:

啖子所撰統例三卷。皆分別條疏。通會其義。趙子損益。多所發揮。今故纂而合之。有辭義難解者。亦隨加註釋。兼備載經文於本條之內。使學者以類求義。昭然易知。其三傳義例。可取可舍。啖趙俱已分析。亦隨條編附。以袪疑滯。名春秋集傳纂例。凡四十篇。分為十卷云。¶ 

** 春秋例統序¶ 
:PROPERTIES:
:TITID: QTWTIT12151
:PERSID: QTWAUT1510
:END:

啖先生諱助。字叔佐。關中人也。聰悟簡淡。博通深識。天寶末客於江東。因中原難興。遂不還歸。以文學入仕。為台州¶ 
<pb:NFKB_QTW_p0618-04a>
臨海尉。復為潤州丹陽主簿。秩滿。因家焉。陋巷狹居。晏如也。始以上元辛丑歲集三傳釋春秋。至大歷庚戌歲而畢。趙子時宦於宣歙之使府。因往還浙中。途過丹陽。乃詣室而訪之。深話經意。事多嚮合。期反駕之日。當更討論。嗚呼。仁不必壽。是歲先生即世。時年四十有七。是冬也。趙子隨使府遷鎮於浙東。淳痛師學之不彰。乃與先生之子異躬自繕寫。共戴以詣趙子。趙子因損益焉。淳隨而纂會之。至大歷乙卯歲而書成。¶ 

** 春秋集傳微旨序¶ 
:PROPERTIES:
:TITID: QTWTIT12152
:PERSID: QTWAUT1510
:END:

傳曰。惟天為大。惟堯則之。韶盡美矣。又盡善也。武盡美矣。未盡善也。又曰。禹吾無間然矣。推此而言。宣尼之心。堯舜之心也。宣尼之道。三王之道也。故春秋之文。通於禮經者。(謂凡郊廟朝聘雩社婚姻之類是也)斯皆憲章周典。可得而知矣。其有事或反經。而志協乎道。(紀侯去其國之類是也)跡雖近義。而意實蘊奸。(楚子虔誘蔡侯般之類是也)或本正而末邪。(楚殺徵舒楚子入陳之類是也)或始非而終是。(晉人納捷葘不克納之類是也)賢智莫能辯。彞訓莫能及。則表之聖心。酌乎皇極。是生人已來。未有臻斯理也。豈但撥亂反正。使亂臣賊子知懼而已乎。今故掇其微旨。總為三卷。三傳舊¶ 
<pb:NFKB_QTW_p0618-05a>
說。亦備存之。其義當否。則以朱墨為別。其有與我同志。思見唐虞之風者。宜乎齊心極慮於此。得端本清源之意。而後周流乎二百四十二年襃貶之義。使其道貫於靈府。其理浹於事物。則知比屋可封。重譯而至。其猶指諸掌爾。宣尼曰。如有用我者。期月而已可也。豈虛言哉。豈虛言哉。¶ 

* 任超¶ 
:PROPERTIES:
:PERSID: QTWAUT1511
:END:

超。建中四年官渝州刺史。¶ 

** 靈龜王碑¶ 
:PROPERTIES:
:TITID: QTWTIT12153
:PERSID: QTWAUT1511
:END:

余誠不才。位忝州牧。乾乂恭守。五載臨茲。前後三度。見茲石矣。切觀前賢記錄明文。咸曰此石出則年豐歲稔。比亦未能記之。昨為去年季冬。五度雪降。三回盈尺。實冀蒼生有豐稔之望。今又河南河北有不匡之徒。蟻聚蜂屯。我本道節度使僕射李公。奉詔發甲兵萬人。從此而下。遠伐不順。有此事由。因銘之記。時唐建中四年歲次癸丑正月戊寅朔三日庚辰。¶ 

* 薛勝¶ 
:PROPERTIES:
:PERSID: QTWAUT1512
:END:

勝。河東人。贈刑部侍郎存誠父。登進士第。¶ 

** 孔子彈文王操賦(以審音知人前後一揆為韻)¶ 

:PROPERTIES:
:TITID: QTWTIT12154
:PERSID: QTWAUT1512
:END:

<pb:NFKB_QTW_p0618-06a>

文王有聲。惟聖能審。初彈雅操。知德音而有懷。稍奏遺音。覺儀刑之可稟。黮然之狀已究。鏘然之響可尋。述而不作。載好其音。德必不孤。諒前聖合於後聖。道乃無二。誠此心達於彼心。其神也邂逅相遇。其慮也罔或不欽。則知奄四方而氣正。加一絃而義深。曲引烝哉。調吟皇矣。穆穆乎順帝之則。洋洋乎令聞不已。同聲相應。雖千古而會徽音。異日而論。猶萬邦而聆遺美。所以聖賢不遠。古今一揆。且將合於心。豈獨盈乎耳。既而溫故知新。若聖與仁。千里同風。自冥契於風韻。千里一聖。當間出於聖人。玉指迴軫。朱絃應律。運八風而吹萬。迭五音而不一。既而文德在茲以寧。王道宥密。斯操也。必俟後賢。吾無間然。陟降因我而著。昭穆因我而宣。符盍徹之言。無毫釐乖於是。叶同音之理。豈合度差於前。是謂惟神所受。繼聖之後。自得於心。匪傳於口。稽帝謂之意。勤止豈無。非天縱之才。生知何有。無音不合。無德不宜。翼翼之心。因心而會。亹亹之善。盡善而知。師襄於是作而言曰。子聖人也。與文王而同規。¶ 

** 拔河賦¶ 
:PROPERTIES:
:TITID: QTWTIT12155
:PERSID: QTWAUT1512
:END:

皇帝大誇胡人。以八方平泰。百戲繁會。令壯士千人。分為¶ 
<pb:NFKB_QTW_p0618-07a>
二隊。名拔河於內。實耀武於外。伊有司兮。晝爾於麻。宵爾於紉。成巨索兮高輪囷。大合拱兮長千尺。爾其東西之首也。派別脈分。以挂人胷腋。各引而向。以牽乎強敵。載立長旗。居中作程。苟過差於所誌。知勝負之攸平。於是勇士畢登。囂聲振騰。大魁離立。麾之以肱。初拗怒而強項。卒畏威而伏膺。皆陳力而就列。同拔茅之相仍。瞋目贔屭。壯心憑陵。執金吾袒紫衣以親鼓。伏柱史持白簡以鑒繩。敗無隱惡。強無蔽能。咸若吞敵於胸中。憯莫蔕芥。又似拔山於肘後。匪勞凌兢。然後一鼓作氣。再鼓作力。三鼓兮其繩則直。小不東兮大不東。允執厥中。鼉鼓逢逢。士力未窮。身挺拔而不動。衣廉襜以從風。鬬甚城危。急逾國蹙。履陷地而滅趾。汗流珠而可掬。陰血作而顏若渥丹。脹脈憤而體如癭木。可以揮落日而橫天闕。觸不周而動地軸。孰云遇敵遷延。相持蓄縮而已。左兮莫往。右兮莫來。秦皇鞭石而東向。屹不可推。巨靈蹋山而西峙。嶷乎難摧。繩㩧撲而將斷。猶匍匐而不迴。大夫以上。停眙而忘食。將軍已下。虓闞而成雷。千人抃。萬人咍。呀奔走。岔塵埃。超拔山兮力不竭。信大國之壯觀哉。嗟夫。虛聲奚為。決勝在場。實勇奚為。交爭乃¶ 
<pb:NFKB_QTW_p0618-08a>
傷。彼壯士之始至。信其鋒之莫當。洎標紛以校力。突繩度而就強。懦絕倒而臆仰。壯乘勢而頭搶。紛縱橫以披靡。齊拔刺而陸梁。天子啟玉齒以璀璨。散金錢而瑩煌。勝者皆曰予王之爪牙。承王之寵光。將曰拔百城以賈勇。豈乃牽一隊而為剛。於是匈奴失筯。再拜稱觴。曰君雄若此。臣國其亡。¶ 

* 李季貞¶ 
:PROPERTIES:
:PERSID: QTWAUT1513
:END:

季貞。建中二年自節度判官除括州刺史。¶ 

** 石門山記¶ 
:PROPERTIES:
:TITID: QTWTIT12156
:PERSID: QTWAUT1513
:END:

混茫既分。乾坤成列。形下曰器。禹別九州。漢通百越。茲山惟揚東甌之地也。西走嶺嶠。南(以後詞俱原闕)未詳遠近。觀乎傑出氛靄。勢凌霄漢。峭斷穹壁。呀開石門。(闕)溪層巒萬仞。瀑布千尺。奔厓照日。望為晴虹。觸石乘風。散為絕境。天下之勝槩也。雖呂梁懸水。天台飛流。方之標奇。層巒蓄翠。風木含韻。陰鶴朝唳。孤猿暝吟。曜金碧於澂潭。散霞(闕)可勝言哉。謝公詩云。連岩覺路塞。密竹使徑迷。暝投雲(闕)雖立意可嘉。而象物殊略。若非陰陽偏顧。造化有情。則曷(闕)幽人肥遯之志。梁(闕)余因守此藩。行縣至(闕)遊憩永日。修(闕)智¶ 
<pb:NFKB_QTW_p0618-09a>
之所欲。欲之不已。則躁禍生焉。棲隱者。高情之所志。(闕)歸焉寧將違樂趨禍。以敗其身乎。捨躁取靜。以全其貞乎。前哲儻有。退有歸耕之田。處有周急之資。必當揖二疏高風。追(闕)屑屑碌碌。終勞形於世務耶。聊勒石紀事。以貽諸來者。亦(闕)冀道之不孤也。¶ 

** 仙都山銘¶ 
:PROPERTIES:
:TITID: QTWTIT12157
:PERSID: QTWAUT1513
:END:

元混播形。厚載孕靈。雄冠㣥山。孤高亭亭。挺拔俊秀。氛氳青冥。嵐凝丹穴。霞駮雲屏。上摩九霄。旁礙五星。龍髯莫覩。鳳管時聽。降自穆武。求之靡寧。徒聞荒政。曾不延齡。物有殊異。昔人乃銘。爰勒斯文。縉雲之坰。¶ 

* 房說¶ 
:PROPERTIES:
:PERSID: QTWAUT1514
:END:

說。建中朝官祠部左司員外郎。¶ 

** 對徵什一稅判¶ 
:PROPERTIES:
:TITID: QTWTIT12158
:PERSID: QTWAUT1514
:END:

** 　長安縣徵什一稅百姓訴云取巳過半人將不農縣官云恐國用不足¶ 
:PROPERTIES:
:TITID: QTWTIT12158
:PERSID: QTWAUT1514
:END:

務農重穀。徹田為糧。布教頒常。示人以信。不足於二。且異魯侯。拾而糴三。非如漢吏。况決渠降雨。神皋奧區。既稱百二之雄。何辤什一之稅。殊大桀而小桀。且如茨而如梁。杼¶ 
<pb:NFKB_QTW_p0618-10a>
軸其空。則我豈敢。膏腴兼倍。於爾何傷。徒誶語以無稽。須甘心而受諜。抵欺赤縣。曾是迷愚。家財若不助邊。軍實如何取給。訴云過半。誠為罔上之人。又曰不農。恐涉要君之責。載翕其舌。無厚爾顏。¶ 

* 沈封¶ 
:PROPERTIES:
:PERSID: QTWAUT1515
:END:

封。建中時進士。¶ 

** 指佞草賦(以靈草無心有佞必指為韻)¶ 

:PROPERTIES:
:TITID: QTWTIT12159
:PERSID: QTWAUT1515
:END:

伊嘉卉兮。昔生軒庭。蓋歷代而莫觀其狀。至我后而方覩其形。對右平與左墄。間朱草與彤庭。薰風晝灑。湛露宵零。所以彰吾君之睿聖。所以表吾君之德馨。匪然。何以於昭其異。有赫厥靈。根莖竦擢。枝葉靜好。惡夫佞。允叶乎聖心。作乎祥。特異於靈草。况今勤施五至。克奉三無。多忠良之士。絕讒佞之夫。非斯草之助化。何以臻於此乎。指佞之為德也廣。指佞之為瑞也深。逢聖斯生。介一人之景福。有佞必指。俾百寮而革心。故能殊眾芳之質。標㣥瑞之首。彼獬豸之觸邪抵罪。在法則嚴。伊平露之傾葉知方。於人何有。孰若我應明聖。指邪佞。昔之輔德。告軒后之功成。今也呈祥。贊吾君之理定。一名屈軼。千載挺出。有佞則指。孰云無¶ 
<pb:NFKB_QTW_p0618-11a>
必。豈比夫萐蒲空扇於堯廚。芝房徒歌於漢室哉。足以彰致理。薦嘉祉。君子在位。我則恭默以傾心。佞人入朝。我則無私以直指。信可以美芳聲於雅頌。垂不朽於國史。¶ 

* 何諷¶ 
:PROPERTIES:
:PERSID: QTWAUT1516
:END:

諷。建中時人。¶ 

** 夢渴賦¶ 
:PROPERTIES:
:TITID: QTWTIT12160
:PERSID: QTWAUT1516
:END:

不宿食以晨飲。困鍾盂以沈寢。永春晝而高扃。隨幅巾而橫枕。及乎酒適衷腸。神游異方。烟生喉舌。惝然如狂。爰瞰甃以窺汲。諒不任於呼吸。俄據河而俯瀆。乃器舟而杯斛。倒魚鼈之窟宅。見蛟龍之委伏。猶胃腸之不浹。資宴飲而未足。由是奔九江。走五湖。手不暇於斡運。心不息於躊躇。見波漸竭而百川如綫。岸益高而底淤將枯。腹慊爾而未覺。肺燥然而不濡。尋至大溟。茫然連清。豈爾浩瀚。而吾量不盈。斟酌未幾。倏見涯涘。百靈稽首。乞留濡溉。吾腹未充。豈汝為意。俄傾竭於浩渺。奄滴瀝而無漬。瑤宮貝闕。盡列平地。三山赤城。可以步至。鯤鯨噞喁。相喣以呬。大鵬驚攫。巨鼇愕眙。四顧燥涸。悒然興情。此情何奇。非吾所知。恨滄海之可罄。不足充吾之所思。周遭有截。塊然墆土[:#AS-FBED:●]臬。水府萬¶ 
<pb:NFKB_QTW_p0618-12a>
族。咸呼帝闕。帝且不聞。吾欲未竭。方將尋蟻蛭。期耿恭。問姜母以何在。訪舒姑而欲從。辨夸父於渭上。弔相如於臨卭。萬計已盡。六腑如燼。窗日斜照。飛蚊遶鬢。既驚既覺。可嘆可笑。飲不盡器。枯腸已療。搘頤沈吟。其意逾深。以吾此日之一夢。見自古不足者之心。¶ 

* 李直方¶ 
:PROPERTIES:
:PERSID: QTWAUT1517
:END:

直方。德宗朝官左司員外郎。歷中書舍人。試太常卿。貞元二十一年自韶州刺史移贛州刺史。遷司勳郎中。¶ 

** 邠州節度使院壁記¶ 
:PROPERTIES:
:TITID: QTWTIT12161
:PERSID: QTWAUT1517
:END:

自西漢始置幕府。得顓辟士。其聘舉之盛。與公府署吏王國命官為比。於是有班固傅毅崔駰蔡邕陳琳阮瑀之徒出焉。大抵多巡禦封略。經參戎事。居無恆處。秩靡常品。故命之曰賓。國朝篤方岳之任。慎求其佐。頒以職貢。為之定制。或辟自諸侯。或降於朝廷。皆命於天子。其所司也。調政教之和。策軍算之祕。出入聘覲。應對賓客。其立署也。行有戎次。處有公堂。與方伯周旋。彌縫潤色而已。王畿之腋。劃為巨防。外殿朝那。作捍西疆。中拱皇都。以臨諸夏。漆沮之仁既遠。華夷之俗相猾。非[:#AS-9061:⿰王褱]材英傑。莫典封守。非莊明純¶ 
<pb:NFKB_QTW_p0618-13a>
固。莫參甿佐。六年春。皇帝勞韓侯牧圉之勤。俾尹西夏。申命御史中丞王君等九人為之使介。既而師貞於律。農勤其功。惠和威武。澤浸火烈。孟秋述職。耀兵河塞。亭障蕭條。千里晏清。然後用虎旗蛇矛。定功於蒲。入覲皇都。增秩受賜。旋師舊服。勳明德舉。非元臣雄略。能賢嘉績。蔑用濟此。先是尚父郭公開府是邦。搜賢勿貳。俊乂咸集。不十數年。持樞衡治邦憲司誥命者。咸布職於清朝。今韓侯亦能詳延端士。輔相威德。是府將來宜為俊賢之郊藪。榮達之閫閾。衞多君子。邠其有之。夫敬其事則命始。春秋之誼也。是邦當徵號朔方。而以名師。建為三郡。肇基於我。書事舉德。宜始韓侯。此記舊題於堂之北牖。慮他日文字湮滅。作者之文莫傳。遂刻石以紀之。¶ 

** 白蘋亭記¶ 
:PROPERTIES:
:TITID: QTWTIT12162
:PERSID: QTWAUT1517
:END:

新作白蘋亭。書時。且志政也。梁太守柳惲賦詩於始。因以名州。今邦伯李公成室於終。茲用目亭。度乎事則位均。考乎地則境同。合美配德。古今相望。亭之時義至矣。吳江之南。震澤之陰。曰湖州。幅員千里。棊布九邑。卞山屈盤。而為之鎮。五谿叢流。以導其氣。其土沃。其候清。其人壽。其風信¶ 
<pb:NFKB_QTW_p0618-14a>
實。公之始至也。用恭寬明恕以懷之。敬事眘罰以勸之。賦令之先。必度其物宜。而咨於前訓。故居者逸。亡者旋。或蹈境而留。或聆聲而遷。提封之內無榛灌。繩墨之下無姦傲。既而外邑多材。郡不能渫。公命懸諸善價。俾代常徭。於是乎幽巖之巨木斯出。積歲之逋租必入。公家受其利。山氓蒙其惠。繇是白蘋之制經矣。洲在郡城南。東亂霅谿而即焉。白沙如浮。流波環之。前有大野。[:#AS-92F9:⿰帛⿱丿糸]雲繚以萬峰。後有名都。壓水駢以千室。邑居可望。而喧埃不及。空水交映。而雲天在下。造物之工。若有私於是焉。茭菰叢生。鳧鶴朋游。嘉名雖曜。清境或棄。公於是相顯爽之宜。立卑高之程。據洲之陽。揆日之正。揭大亭一焉。修廊雙注。北距於霅。浮軒轍流。峨水亭二焉。大可以施筵席。小可以容宴豆。凡棟宇之法。輪奐之美。銛刮密石。用成翬飛。施宏壯而有度。備彤紫而不蹹。內則庭除朗潔。彌望鋪雪。曲沼逶迤以中貫。飛梁夭矯而對起。紫桂翠篁。辛荑木蘭。碧枚丹實。蛇走珠綴。鮮飆暗起。縈葉振蘂。落英飄颻。灑空浮水。天目神池之上。多不名之卉。洞庭水府之下。產怪狀之石。嶙峋乎玉容。葳蕤乎瑤芳。眾榮偶植。羅列布濩。外則差以白蘋。間之紅蕖。川¶ 
<pb:NFKB_QTW_p0618-15a>
與天遠。百里如組。邦君之來。肅肅旆旌。綵舟徐移。魚躍鳥鳴。亭成之日。三吳之賢大夫集焉。公用鼓鐘羽籥以樂之。然後使臣之臨。重客之來。獲游是者。怳乎有遺區之歎。則為邦之成績。作亭之良規。參合二美。游揚四海。坐馳而逝。與廄置偕。矧蘋之為用。風有季女之奠。騷有放臣之望。夫以澗谿之賤微。而可充王公之殷薦。是故君子重之。今扶贊勝賞也如彼。哲賢咏歌也如此。則是亭憑眺之外。又有傳經之道焉。若乃乘農隙之暇時。購武夫之羨功。廛閭不煩。財用不屈。揚昔人之休烈。垂不朽之遐觀。咨其剏物之智。有以加人。不如是。烏能及此。己卯歲冬十月。予將浮淛河。上會稽。凌縉雲。觀赤城。道出公之仁宇。目覽亭之崇構。舉書其實。合春秋傳信之經。後之人無視十洲孟浪之說。而沒其誼云。¶ 

** 祭權少監文¶ 
:PROPERTIES:
:TITID: QTWTIT12163
:PERSID: QTWAUT1517
:END:

維年月日。中散大夫試太常少卿上柱國李直方。謹以清酌庶羞之奠。敬祭於故三丈相公之靈。天作雷雨。山川出雲。帝思理平。英髦並生。爰自弱歲。植此休德。宏重不器。仁聲淵塞。旋升外臺。乃居察視。輔人成化。入為右史。文學溥¶ 
<pb:NFKB_QTW_p0618-16a>
博。德度謙沖。載領絲言。粉澤天工。詞簡理詣。燦然昭融。俾國家詔命。上逾十代。與周漢同風。爰登禮曹。實司選士。人罕其再。我三專美。雄文懿行。善價端士。禺卭周行。鱗集[:#AS-8F62:⿱鹿君]至。朝推厥德。乃作天官。庶職惟允。九流序焉。帝念儲皇。輟居調護。九法闕理。乃遷兵部。禮樂不綱。斯為奉常。神人以和。鶱飛廟堂。鼎飪三載。萬方咸賴。退為宗伯。碩望彌赫。惟梁思理。建節來萃。教化惠和。流庸洽至。憶昔攸往。火旗雷麾。今也來思。白馬龍輀。哀笳凝咽以增感。丹旐悠揚而獨飛。嗚呼哀哉。直方昔在南宮。擢遷綸閣。提攜推薦。忘其菲薄。顧庸淺而難持。竟鴻飛而終卻。今佳城行啟。哀輓徐吟。跪靈筵而號慟。淚橫墮而不禁。伏惟尚饗。¶ 

