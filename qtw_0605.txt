#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0604-20a> 
#+PROPERTY: JUAN 0605
欽定全唐文卷六百五¶ 

<pb:NFKB_QTW_p0605-01a>
　劉禹錫(七)¶ 

** 唐故相國贈司空令狐公集序¶ 
:PROPERTIES:
:TITID: QTWTIT11966
:PERSID: QTWAUT1471
:END:

起文章而陟大位。丹青景化。焜燿藩方。如非烟祥風。緣飾萬物。而與令名相終始者。有唐文臣令狐公實當之。公名楚。字殼士。燉煌人。今占數於長安右部。天授神敏。性能無師。始學語言。乃協宮徵。故五歲已為詩成章。既冠。參貢士。果有名字。時司空杜公以重德知貢舉。擢居甲科。琅邪王拱識公於童丱。雅器重之。至是拱自虞部正郎領桂州。銳於辟賢。以酬不次之遇。先拜章而後告公。既而授試宏文館校書郎。公為人子。重難遠行。稟命而去。居一歲。竟迫方寸而歸。家在并汾間。急於祿養。捧從事檄於并州。凡更三牧。官至監察御史。元和初。憲宗聞其名。徵拜右拾遺。歷太常博士。入尚書為禮部員外郎。性至孝。既孤。以善居喪聞。中月除刑部員外。時帝女下嫁。相禮闕官。公以本官攝博士。當問名之答。上親臨帳幄簾內以窺之。禮容甚偉。聲氣朗徹。上目送良久。謂左右曰。是官可用。記其姓名。未幾。改職方知制誥。詞鋒犀利。絕人遠甚。適有旨。選司言高第者¶ 
<pb:NFKB_QTW_p0605-02a>
視草內庭。宰臣以公為首。遂轉本司郎中。充翰林學士。滿歲遷中書舍人。專掌內制。武帳通奏。柏梁陪燕。嘉猷高韻。冠於一時。會淮右稽誅。上遣丞相即戎以督戰。公草詔書。詞有涉嫌者。相府上言。有命中書參詳竄定。因罷內職歸閤中。而君心眷然。將有大用。且出入以試之。乃牧華州兼御史中丞。錫以金紫。居鎮七月。遷大夫。充河陽三城懷州節度使。又七月。急召抵京師。拜中書侍郎同中書門下平章事。天下然後知上心倚以為相。非一朝也。是歲元和十四年秋。明年正月。憲宗晏駕。惜其在位日淺。遭時大變。穆宗踐阼。轉門下侍郎平章事。萬幾百度。別有所付。第以舊相署位。充山陵使。七月禮畢。部下吏有以贓狀聞者。朝典用責率之義。是以左授宣歙池等州都團練觀察處置使兼御史大夫。恩顧一異。媒孼隨生。旋又貶衡州刺史。移郢州。轉太子賓客分司東都。尋起為陜號觀察使。或有上封者。稱前以奉陵寢不檢下獲譴。今陵土猶濕。未宜遽用。次陜一日。重為賓客分司。長慶四年改河南尹。其秋授檢校禮部尚書兼汴州刺史。充宣武軍節度管內觀察處置等使。汴州為四戰之地。擇帥先有功。峻刑右武。疑似沈命。號¶ 
<pb:NFKB_QTW_p0605-03a>
為危邦者積年。公始以清儉自律。以恩信待人。以夷坦去㣥疑。以禮讓汰慘急。自上化下。速於置郵。泮林革音。無復故態。璽書勞之。就加大司馬。文宗纂服。三年冬上表。以大臣未識天子。願朝正月。制曰可。操節入覲。遷戶部尚書。俄為東都留守。又轉檢校尚書右僕射兼鄆州刺史天平軍節度使。後以王業之始。實為北京。移鎮太原。從人望也。以吏部尚書徵。續換太常卿。真拜尚書左僕射。大和九年冬十一月。京師有急兵起。上方御正殿。即日還宮。是夕召公決事禁中。以見事傅古義為對。其詞讜切。無所顧望。上心嘉之。居一二日。守本官兼諸道鹽鐵轉運使。以斡利權。既非素尚。仡仡牢讓。故復為檢校左僕射興元尹山南西道節度觀察使兼御史大夫。開成二年十一月十二日。薨於漢中官舍。享年七十。齊終之前一日。自修遺表。初述感恩陳力之大義。中及朝廷刑政之或闕。意切言盡。神識不昏。上深悼之。形於愍冊。未登三事。故以贈之。歸全之夕。有大星隕於正寢之上。光燭於庭。天意若曰。既稟之而生。亦有涯而落。其文章貴壽之氣焰歟。初憲宗覽國書。見五王復辟之際。狄梁公實尸之。公為台臣。獨召便殿。問曰。仁傑有¶ 
<pb:NFKB_QTW_p0605-04a>
後乎。公以其支孫試校書郎兼謨為對。即日拜左拾遺。公遂草制。它日。相銜者因抉其詞。以為非春秋諱魯之旨。穆宗新即位。謙讓不自決。遂有衡州之貶。公議冤之。嗟乎。天之於賦予也。甚嗇而難周。公獨富文華。丁良時。歷名卿。至元老。蓋忠廉孝友。愛才與物。合是粹美以將之邪。可謂全德矣。既免喪。嗣子左補闕綯。集公之文。成一百三十卷。因長子太子左諭德宏分司東都。負其笥來謁。泣曰。先贈司空與丈人為顯交。撤懸之前五日。所賦詩寄友。非他人也。今手澤尚存。言之嗚咽長號。予為之慟。收淚而視。分當編次之。始公參大鹵記室。以文雄於邊。議者謂一方不足以騁用。徵拜於朝。累遷儀曹郎。乃登西掖。入內署。訏謨密勿。遂委魁柄。斯以文雄於國也。嗚呼。咫尺之管。文敏者執而運之。所知皆合。在藩聳萬夫之觀望。立朝賁㣥寮之頰舌。居內成大政之風霆。導畎澮於章奏。鼓洪瀾於訓誥。筆端膚寸。膏潤天下。文章之用。極其至矣。而又餘力工於篇什。古文士所難兼焉。昔王珣為晉僕射。夢人授大筆如椽。覺而謂人曰。此必有大手筆事。後孝武哀冊文。乃珣之詞也。公為宰相。奉詔撰憲宗聖神章武孝皇帝哀冊文。時稱乾¶ 
<pb:NFKB_QTW_p0605-05a>
陵崔文公之比。今考之而信。故以為首冠。尊重事也。其它各以類聚著於篇。¶ 

** 唐故相國李公集序¶ 
:PROPERTIES:
:TITID: QTWTIT11967
:PERSID: QTWAUT1471
:END:

天以正氣付偉人。必飾之使光耀於世。粹和絪縕積於中。鏗鏘發越形乎外。文之細大。視道之行止。故得其位者。文非空言。咸繫於訏謨宥密。庸可不紀。惟唐以神武定天下。㣥慝既讋。驟示以文。韶英之音。與鉦鼓相襲。故起文章為大臣者。魏文貞以諫諍顯。馬高唐以智略奮。岑江陵以潤色聞。無草昧汗馬之勞。而任遇在功臣上。唐之貴文至矣哉。後王纂承。多以國柄付文士。元和初。憲宗遵聖祖故事。視有宰相器者。貯之內庭。繇是釋筆硯而操化權者十八九。公實得時而光焉。公諱絳。字深之。趙郡人。在貢士中。傑然有奇表。既登太常第。又以詞賦陞甲科。授祕書省校書郎。歲滿從調。有司設甲乙問以觀決斷。復居高品。補渭南尉。擢拜監察御史。未幾。以本官充翰林學士居中。轉尚書主客員外郎。歷司勳郎中知制誥。遷中書舍人。風儀峻整。敷奏讜切。言事感動。上輒目送之。一旦。召至浴堂門。與語半日。曰將移用於大位。宜稔熟民聽。遂出為戶部侍郎。遷¶ 
<pb:NFKB_QTW_p0605-06a>
中書侍郎同平章事。毅然有直聲。及冊免而聞望益大。周旋公卿間。五為尚書。歷御史大夫左僕射。一以三公領太常。刺近輔。居保釐。登齋壇。皆再焉。大和三年。以司空鎮南鄭。居二歲。坐氣剛玉折。海內冤惜之。後三年。嗣子前京兆府尹曹掾璆次子前監察御史裏行頊等。泣持遺草請編之。肇自從試有司。至於宰天下。詞賦詔誥。封章啟事。謌詩贈餞。金石颺功。凡四百餘篇。勒成二十卷。上所以知君臣啟沃之際。下所以備風雅詩聲之義。洪鐘駭聽。瑤瑟清骨。其在翰苑。及登臺庭。極言大事。誠貫理直。感通神祇。龍鱗收怒。天日回照。古所謂一言興邦者。信哉。始愚與公為布衣游。及仕畿服。幸公同邑。其後雖翔泳勢異。而不以名數革初心。今考其文。至論事疏。感人肺肝。毛髮皆聳。嗚呼。其盛唐之遺直歟。¶ 

** 唐故中書侍郎平章事韋公集序¶ 
:PROPERTIES:
:TITID: QTWTIT11968
:PERSID: QTWAUT1471
:END:

漢庭以賢良文學徵有道之士。公孫宏條對第一。席其勢鼓行人間。取丞相且侯。使漢有得人之聲。伊宏發也。皇唐文物。與漢同風。故天后朝燕國張公說以詞標文苑徵。元宗朝曲江張公九齡以道侔伊呂徵。德宗朝天水姜公公¶ 
<pb:NFKB_QTW_p0605-07a>
輔杜陵韋公執誼河東裴公垍以賢良方正徵。憲宗朝河南元公禎京兆韋公惇以才識兼茂徵。隴西牛公僧孺李公宗閔以能直言極諫徵。咸用對策。甲於天下。繼而有聲宰相。古今相望。落落然如騎星辰。與夫啟版築飯牛者異矣。公本名淳。舉進士。登賢良。既仕。更名處厚。字德載。漢丞相扶陽侯之裔孫。後周逍遙公敻之八代孫。江陵節度參謀監察御史裏行贈右僕射某之元子。生而聰明絕人。在提孩發言成詩。未幾能賦。受經於先君僕射。學文於伯舅許公孟容。及壯。通六經。旁貫百氏。咨天人之際。遂探歷數。明天官。窮性命之源。以至於佛書。尤所通達。初為集賢殿校書郎。宰相李趙公監修國史。引公直東觀。就改咸陽尉。遷右拾遺。轉左補闕。世稱有史才。而能諫諍。入尚書為郎。歷禮部考功。皆人望所在。上方用威武以讋不庭。宿兵寢久。韋丞相貫之酌人情上言。不合意冊免。因歷詆所善。公在伍中。出為開州刺史。居二年。執友崔敦詩為相。徵拜戶部郎中。至闕下旬歲間。以本官知制誥。穆宗新即位。注意近臣。召入翰林充侍講學士。初授諫議大夫。續換中書舍人。侍遊蓬萊池。延問大義。退而進六經法言二十篇。優詔¶ 
<pb:NFKB_QTW_p0605-08a>
答之。賜以金紫。尋遷權知兵部侍郎知制誥翰林侍講史館修撰。長慶四年春。敬宗踐祚。以公用經術左右先帝五年。稔聞其德。尤所欽倚。內署故事。與外庭不同。凡言翰林學士。必草詔書。有侍講者。專備顧問。雖官為中書舍人。或它官知制誥。第用其班次耳。不竄言於訓詞。至是上器公。且有以寵之。乃使內謁者申命去侍講之稱。慮未諭於百執事。居數日。降命書。重舉舊官以明新意。尋真拜夏官貳卿。由是內庭詞臣。無出其右者。凡密旨必承乎權輿。故號承旨學士。上富有春秋。未親庶政。有疑滯。視公如蓍龜。寶歷季年。宮壼間一夕生變。人情大駭。雖鼎臣無所關決。惟內署得預參畫。㣥議閧然。俟公一言而定。戡難纘服。再維乾綱。今上繼統。策勳第一。擢拜中書侍郎同中書門下平章事。以高才遇英主。功顯人伏。言無不從。筆端膚寸。澤及天下。盡罷宂食。請歸才人。事先有司。物止常貢。城社無犯。巖廊益尊。感恩盡瘁。不嗇神用。大和二年十二月。上前言事。未及畢辭。疾暴作。以朝服委地。同列白奏。搢笏扶持之。不能起。上命中貴人左右翼負。歸於中書。如大醉狀。上震驚咨嗟。徵醫賜藥。旁午謺委。會暮。肩輿至第。詰旦。以疾不¶ 
<pb:NFKB_QTW_p0605-09a>
起聞。贈禭加常禮。後十年。嗣子蕃。以太子舍人直宏文館。編次遺文七十通。銜哀貢誠。乞序以冠其首。謹桉公文。未為近臣已前。所著詞賦讚論記述銘誌。皆文士之詞也。以才麗為主。自入為學士至宰相以往。所執筆皆經綸制置財成潤色之詞也。以識度為宗。觀其發德音。福生人。沛然如時雨。裦元老。諭功臣。穆然如景風。命相之冊和而莊。命將之誥昭而毅。薦賢能。其氣似孔文舉。論經學。其博似劉子駿。發十難以摧言利者。其辯似管夷吾。噫。逢時得君。奮智謀以取高位。而令名隨之。豈不偉哉。初蕃既纂修父書。咨於先執李習之。請文為領褏。許而未就。一旦習之悄然謂蕃曰。翱昔與韓吏部退之為文章盟主。同時倫輩。柳儀曹宗元劉賓客夢得耳。韓柳之逝久矣。今翱又被病。慮不能自述。有孤前言。賫恨無已。將子薦誠於劉君乎。無何。習之夢奠於襄州。蕃具道其語。余感相國之平昔。且嘉蕃之虔虔孝敬。庶幾能世其家。故不敢讓云爾。¶ 

** 唐故尚書禮部員外郎柳君文集序¶ 
:PROPERTIES:
:TITID: QTWTIT11969
:PERSID: QTWAUT1471
:END:

八音與政通。而文章與時高下。三代之文。至戰國而病。涉秦漢復起。漢之文。至列國而病。唐興復起。夫政厖而土裂。¶ 

<pb:NFKB_QTW_p0605-10a>

三光五嶽之氣分。太音不完。故必混一而後大振。初貞元中。上方嚮文章。昭回之光。下飾萬物。天下文士。爭執所長。與時而奮。粲焉如繁星麗天。而芒寒色正。人望而敬者。五行而已。河東柳子厚。斯人望而敬者歟。子厚始以童子有奇名於貞元初。至九年為名進士。十有九年為材御史。二十有一年以文章稱首。入尚書為禮部員外郎。是歲以疎雋少檢獲訕。出牧邵州。又謫佐永州。居十年。詔書徵不用。遂為柳州刺史。五歲不得召。病且革。留書抵其友中山劉禹錫曰。我不幸卒以謫死。以遺草累故人。禹錫執書以泣。遂編次為三十二通行於世。子厚之喪。昌黎韓退之誌其墓。且以書來弔曰。哀哉若人之不淑。吾嘗評其文。雄深雅健似司馬子長。崔蔡不足多也。安定皇甫湜。於文章少所推讓。亦以退之言為然。凡子厚名氏與仕與年。暨行已之大方。有退之之誌若祭文在。今附於第一通之末云。¶ 

** 唐故衡州刺史呂君集序¶ 
:PROPERTIES:
:TITID: QTWTIT11970
:PERSID: QTWAUT1471
:END:

五行秀氣。得之居多者為雋人。其色瀲灩於顏間。其聲發而為文章。天之所與。有物來相。彼由學而致者。如工人染夏以視羽畎。有生死之殊矣。初貞元中。天子之文章。煥乎¶ 
<pb:NFKB_QTW_p0605-11a>
垂光。慶霄在上。萬物五色。天下文人。為氣所召。其生乃蕃。靈芝萐莆。與百果齊圻。然煌煌翹翹。出乎其類。終為偉人者幾希矣。東平呂和叔。實生是時。而絕人甚遠。始以文章振三川。三川守以為貢士之冠。名聲四馳。速如羽檄。長安中諸生。咸避其鋒。兩科連中。鋩刃愈出。德宗聞其名。自集賢殿校書郎擢為左拾遺。明年。犬戎請和。上問能使絕域者。君以奇表有專對材膺選。轉殿內史。錫之銀章。還拜尚書戶部員外郎。轉司封。遷刑部郎中兼侍御史。副治書之職。會中執法左遷。緣坐出為道州刺史。以善政聞。改衡州。年四十而歿。後十年。其子安衡。泣奉遺草來謁。咨余敘之。成一家言。凡二百篇。勒成十卷。和叔名溫。別字化光。祖考皆以文章至大官。早聞詩禮於先侍郎。又師吳郡陸贄。通春秋。從安定梁肅學文章。勇於藝能。咸有所祖。年益壯。志益大。遂撥去文章。與雋賢交。重氣概。覈名實。歆然以致君及物為大欲。每與其徒講疑考要皇王富強之術。臣子忠孝之道。出入上下百千年間。詆訶角逐。謺發連中。得一善輒盱衡擊節。揚袂頓足。信容得色。舞於眉端。以為桉是言。循是理。合乎心而氣將之。昭昭然若揭日月而行。孰能閼¶ 
<pb:NFKB_QTW_p0605-12a>
其勢而爭夫光者乎。嗚呼。言可信而時異。道甚長而命窄。精氣為物。其有所歸乎。古之為書者。先立言而後體物。賈生之書首過秦。而荀卿亦後其賦。和叔年少遇君。而卒以謫似賈生。能明王道似荀卿。故余所先後視二書。斷自人文化成論至諸葛武侯廟記為上篇。其他咸有為而為之。始學左氏書。故其文微為富豔。夫羿之關弓。惟巴蛇九日乃能盡其彀。而迴注鷃爵。亦要失中於尋常之間。非羿之手弓有能有不能。所遇然也。後之達解者推而廣之。知余之素交。不相索於文字之內而已。¶ 

** 唐故尚書主客員外郎盧公集序¶ 
:PROPERTIES:
:TITID: QTWTIT11971
:PERSID: QTWAUT1471
:END:

心之精微。發而為文。文之神妙。詠而為詩。猶夫孤桐朗玉。自有天律。能事具者。其名必高。名由實生。故久而益大。尚書郎盧公。諱象字緯卿。始以章句振起於開元中。與王維崔顥比肩驤首。鼓行於時。妍詞一發。樂府傳貴。由前進士補祕書省校書郎。轉右衞倉曹掾。丞相曲江公方執文衡。揣摩後進。得公深器之。擢為左補闕河南府司錄司勳員外郎。名盛氣高。少所卑下。為飛語所中。左遷齊邠鄭三郡司馬。入為膳部員外郎。時大盜起幽陵入洛師。東夏衣冠¶ 
<pb:NFKB_QTW_p0605-13a>
不克歸王所。為虜刦執。公墮脇從伍中。初謫果州長史。又貶永州司戶。移吉州長史。天下無事。朝廷思用宿舊。徵拜主客員外郎。道病留武昌。遂不起。故相崔太傅時為右史。方在鄂。以文誌其墓。其詞曰。噫。公妙年有聲。振耀當代。翱翔雲路。不虞矰繳。盛名先物。易生癘疵。三至郎署。坐成遺耋。蹭蹬江皋。棲棲沒齒。見知者恨之。公遠祖。元魏北齊後周皆為帝師。公之叔父。嵩山逸人諫議大夫。顥然真隱者也。公下世後七十三年。其孫元符。捧遺草來乞詞以表之。嘗經亂離。多所散落。今之存者。十有二卷。凡若干篇。¶ 

** 董氏武陵集序¶ 
:PROPERTIES:
:TITID: QTWTIT11972
:PERSID: QTWAUT1471
:END:

片言可以明百意。坐馳可以役萬景。工於詩者能之。風雅體變而興同。古今調殊而理冥。達於詩者能之。工生於才。達生於明。二者還相為用。而後詩道備矣。余嘗執斯評為公是。且衡而度之。誠懸乎心。默揣㣥才。鈞銖尋尺。隨限而盡。如是所閱者百態。一旦得董生之詞。杳如摶翠屏。浮層瀾。視聽所遇。非風塵間物。亦猶明金綷羽。得於遐裔。雖欲勿寶。可乎。生名挺。字庶中。幼嗜屬詩。晚而不衰。心源為罏。筆端為炭。鍛鍊元本。雕礱㣥形。糺紛舛錯。逐意奔走。因故¶ 
<pb:NFKB_QTW_p0605-14a>
沿濁。協為新聲。嘗所與游。皆青雲之士。聞名如盧杜。高韻如包李。迭以章句揚於當時。末路寡徒。值余歡甚。因相謂曰。間者身以廷尉屬為荊州從事。移疾罷去。幽臥於武陵。迨今四年。言未信於世。道不施於人。寓其性懷。播為吟咏。時復發笥。紛然盈前。凡五十篇。因地為目。吾子常號知我。盍表而志之。為生羽翼。予不得讓。而著於篇。因系之曰。詩者其文章之蘊邪。義得而言喪。故微而難能。境生於象外。故精而寡和。千里之繆。不容秋毫。非有的然之姿。可使戶曉。必俟知者。然後鼓行於時。自建安距永明已還。詞人比肩。唱和相發。有以朔風零雨。高視天下。蟬噪鳥鳴。蔚在史策。國朝因之。粲然復興。由篇章以躋貴仕者。相踵而起。兵興已還。右武尚功。公卿大夫。以憂濟為任。不暇器人於文什之間。故其風寢息。樂府協律。不能足新音以度曲。夜諷之職。寂寥無紀。則董生之貧臥於裔土也。其不得於時者歟。其不試故蓺者歟。¶ 

** 澈上人文集序¶ 
:PROPERTIES:
:TITID: QTWTIT11973
:PERSID: QTWAUT1471
:END:

釋子工為詩尚矣。休上人賦別怨。約法師哭范尚書。咸為當時才士之所傾歎。厥後比比有之。上人生於會稽。本湯¶ 
<pb:NFKB_QTW_p0605-15a>
氏子。聰察嗜學。不肯為凡夫。因辤父兄出家。號靈澈。字源澄。雖受經論。一心好篇章。從越客嚴維學為詩。遂籍籍有聞。維卒。乃抵吳興。與長老詩僧皎然游。講藝益至。皎然以書薦於詞人包侍郎佶。包得之大喜。又以書致於李侍郎紓。是時以文章風韻主盟於世者曰包李。以是上人之名。由三公而颺。如雲得風。柯葉張王。以文章接才子。以禪理說高人。風儀甚雅。談笑多味。貞元中。西遊京師。名振輦下。緇流疾之。造飛語激動中貴人。因侵誣得罪。徙汀州。會赦歸東越。時吳楚間諸侯。多賓禮招延之。元和十一年。終於宣州開元寺。年七十有一。門人遷之。建塔於越之山陰天柱峰之陲。從本教也。初上人在吳興。居何山。與晝公為侶。時予方以兩髦執筆硯。陪其吟咏。皆曰孺子可教。後相遇於京洛。與支許之契焉。上人沒後十七年。予為吳郡。其門人秀峯。捧先師之文來乞詞以志。且曰。師嘗在吳。賦詩近二千首。今刪去三百篇。勒為十卷。自大歷至元和。凡五十年間。接詞客聞人酬唱。別為十卷。今也思行乎昭代。求一言羽翼之。因為評曰。世之言詩僧。多出江左。靈一導其源。護國襲之。清江揚其波。法振沿之。如么弦孤韻。瞥入人耳。¶ 

<pb:NFKB_QTW_p0605-16a>

非大樂之音。獨吳興晝公。能備眾體。晝公後。澈公承之。至如芙蓉園新寺詩云。經來白馬寺。僧到赤烏年。謫汀州云。青蠅為弔客。黃耳寄家書。可為入作者閫域。豈獨雄於詩僧間邪。¶ 

** 澤宮詩引¶ 
:PROPERTIES:
:TITID: QTWTIT11974
:PERSID: QTWAUT1471
:END:

澤宮。送士歲貢也。晉昌唐如晦。以信誼為良弓。文學為菆矢。規爵祿猶眾禽。密彀持滿。遡風蜚繳者數矣。有措桮之妙。而無雙鶬之獲。韔弓收視。歸究其術。繇是跡愈屈而名愈聞。君子益多之。彼不由其術。一幸而中者。雖懸貊在庭。君子未嘗多也。歲殫矣。告予以西。余為賦澤宮一章。庶見子之弓弗再張也已。¶ 

** 彭陽唱和集引¶ 
:PROPERTIES:
:TITID: QTWTIT11975
:PERSID: QTWAUT1471
:END:

丞相彭陽公。始由貢士以文章為羽翼。怒飛於冥冥。及貴為元老。以篇詠佐琴壺。取適乎閒讌。鏘然如朱絃玉磬。故名聞於世間。鄙人少時。亦嘗以詞藝梯而航之。中途見險。流落不試。而胸中之氣。伊鬱蜿蜒。泄為章句。以遣愁沮。悽然如燋桐孤竹。亦名聞於世間。雖窮達異趣。而音英同域。故相遇甚歡。其會面必抒懷。其離居必寄興。重酬累贈。體¶ 
<pb:NFKB_QTW_p0605-17a>
備今古。好事者多傳布之。今年公在并州。余守吳門。相去迥遠。而音徽如近。且有書來抵曰。三川守白君。編錄與吾子贈答。緘縹囊以遺余。白君為詞以冠其前。號曰劉白集。悠悠思與所賦。亦盈於巾箱。盍次第之。以塞三川之請。於是緝綴。凡百有餘篇。以彭陽唱和集為目。勒成兩軸。爾後繼賦。附於左方。大和七年二月五日。中山劉禹錫述。¶ 

** 彭陽唱和集後引¶ 
:PROPERTIES:
:TITID: QTWTIT11976
:PERSID: QTWAUT1471
:END:

貞元中。予為御史。彭陽公從事於太原。以文章相往來有日矣。無何。予受譴南遷。十餘年間。公登用至宰相。出為衡州。方獲會面。輸寫蘊積。相視泫然。爾後或雜賦詩贈答。編成兩軸。大和五年。余領吳郡。公鎮太原。常發函寓書。必有章句。絡繹於數千里內。無曠旬時。八年。公為吏部尚書。予牧臨汝。有詩歎七年之別。署其後云。集卷自此為第三。未幾。予轉左馮。公登左揆。每悔近而不見。形於詠言。開成元年。公鎮南梁。予以太子賓客分司東都。新韻繼至。率云三軸成矣。二年冬。忽寄一章。詞調悽切。似有永訣之旨。伸紙悸歎。居數日。果承訃書。嗚呼。聆風相悅者四十年。會面交歡者十九年。以詩見投凡七十九首。勒成三卷。以副平生¶ 
<pb:NFKB_QTW_p0605-18a>
之言。¶ 

** 吳蜀集引¶ 
:PROPERTIES:
:TITID: QTWTIT11977
:PERSID: QTWAUT1471
:END:

長慶四年。余為歷陽守。今丞相趙郡李公。時鎮南徐州。每賦詩。飛函相示。且命同作。爾後出處乖遠。亦如鄰封。凡酬唱始於江南。而終於劍外。故以吳蜀為目云。¶ 

** 汝洛集引¶ 
:PROPERTIES:
:TITID: QTWTIT11978
:PERSID: QTWAUT1471
:END:

大和八年。予自姑蘇轉臨汝。樂天罷三川守。復以賓客分司東都。未幾。有詔領馮翊。辤不拜職。授太子少傅分務。以遂其高。時予代居左馮。明年。予罷郡。以賓客入洛。日以章句交歡。因而編之。命為汝洛集。¶ 

