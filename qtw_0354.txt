#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0353-19a> ¶
#+PROPERTY: JUAN 0354
欽定全唐文卷三百五十四¶ 

<pb:NFKB_QTW_p0354-01a>

* 宋昱¶ 
:PROPERTIES:
:PERSID: QTWAUT0672
:END:

昱。楊國忠之黨。國忠領山南西道採訪處置使。開幕府。引以自佐。又用為御史。督屯戍。後官中書舍人。元宗西幸。國忠既誅。昱亦為亂兵所殺。¶ 

** 日暮碧雲合賦¶ 
:PROPERTIES:
:TITID: QTWTIT07502
:PERSID: QTWAUT0672
:END:

夕望兮見碧雲之出岑。過太液。拂上林。配藜四施。掩映千尋。混蒼蒼之正色。垂漠漠之輕陰。西陸月弦。南山風落。輕濃象似。倏忽龍蠖。集高議之臺。連寓直之閣。亭亭廣陌。異公子之飛蓋。裔裔長空。如美人之卷幕。遂能不遠仙宅。來遊帝鄉。無心而生。自浮洛以徼瑞。感化而動。乃干呂而呈祥。同君子之出處。均至人之行藏。故吾儕從政之暇。觀此而一詠一觴。已乎已乎。余未始兮可量者也。¶ 

** 對獻賢能書判¶ 
:PROPERTIES:
:TITID: QTWTIT07503
:PERSID: QTWAUT0672
:END:

** 　甲歲終致事不獻賢能之書御史糾不能教其所理辭曰待經三年則以禮賓之¶ 
:PROPERTIES:
:TITID: QTWTIT07503
:PERSID: QTWAUT0672
:END:

考藝尚實。進賢受賞。必久於其道。乃不失其人。甲也齒鄉。職於汲引。觀其所與。以德行為先。察其所安。則文理為後。¶ 

<pb:NFKB_QTW_p0354-02a>

縱舉不失選。僉曰能賢。猶同三年乃賓。以旌五物無爽。筐篚以將其意。笙歌以勸其從。儒者為榮。詞宗立志。始於司徒授法。終以大夫獻書。俊寵於君。舊史每令於續食。成賦於國。前王肇俾於計偕。將慎薦延之儀。遂下崆峒之拜。登於天府。貳於史職。當由致事之歲。則匪掄才之時。卿則守官。諒不愆於侯度。臺因懵理。頗有乖於紀律。有詞不伐。無可聽。¶ 

* 源涓¶ 
:PROPERTIES:
:PERSID: QTWAUT0673
:END:

涓。天寶中(闕一字)南道觀察使。¶ 

** 上雲氣圖奏¶ 
:PROPERTIES:
:TITID: QTWTIT07504
:PERSID: QTWAUT0673
:END:

江陵郡古紀城東有紫氣成雲。中有一人。衣白衣。乘雲氣向上。其時安南招討使康令謙及同行軍將等同見。臣謹畫圖奉獻。伏望宣示中外。編諸史冊。¶ 

* 齊光義¶ 
:PROPERTIES:
:PERSID: QTWAUT0674
:END:

光義。開元中郴州博士。¶ 

** 安陵縣石記¶ 
:PROPERTIES:
:TITID: QTWTIT07505
:PERSID: QTWAUT0674
:END:

大唐開元十二年冬十月。刺史趙珵奏割郴縣北之二千室。置安陵焉。因其江以名縣。越十三年秋七月。勅乃可其¶ 
<pb:NFKB_QTW_p0354-03a>
奏。若乃考傳驗圖。辨方經野。天文當翼軫之分。地理在衡疑之西。禹貢別於荊州。此其南郡。項王封於義帝。(闕二字)上游。代歷北朝。年逾千祀。自楚都而析壤。時有貿遷。因桂水而為名。不恒其(闕八字)皇運勃興。造有區夏。大司徒所以知土地。職方氏所以掌封畿。萬物由庚而得宜。㣥靈仰(闕八字)元澤既漫。蒼生阜成。此邦之人。既庶而富。下邑頗逾於四甸。屬城或過於百里。故可分其域而辨其官。施其職而平其政。朝議大夫守別駕上柱國崔公無詖。博陵人也。伯夷典禮。尚父專征。遷汶陽之兩派。分祕書之(闕二字)光赫丕業。啟迪後人。荷清茂之(闕一字)孕文明之秀。宏中律度。博藝周求。禮樂以由其躬。忠信以開於物。承渙汗。馭屏星。州將出師。任歸別乘。而吳輕楚險。慓悍其風。侮吏強宗。舛悖於理。浮食而田疇自蕪。末遊而庠塾輟業。公覽其頹弊。永歎良圖。正其法以肅違。清其身而勵下。若到家戶。翕從威令。自整綱目。三年于茲。由(闕一字)之教。確乎無拔。明科禁而姦盜不興。陳藝極而程課斯辨。誠德既敷。刑章具舉。然後宏恤隱。示軌儀。道變齊魯。人知俎豆。其施化(闕二字)仁而恕。其(闕六字)風(闕二字)於路衢。義讓行於隴畝。雖居刺史之半。己專邦¶ 
<pb:NFKB_QTW_p0354-04a>
國之功。恭惟睿謨。首(闕一字)興建。判官(闕十二字)奉古殷墟誕裔。那處遷苗。鑠前代之風。森殊向之節。資忠履義。學禮聞詩。栖枳棘以仍留。刷(闕一字)風而未遠。從事不撓。當官而行。澄止水而逾清。稟西霜而自肅。昔晉陽為禮。厥趾攸高。手足貽(闕二字)延於化族國家既旌善之貸削(闕一字)之思井(闕一字)若(闕一字)孰副天獎。任其穀貨。我則司存。賢謂功曹。猶當議事。乃從(闕一字)履郊甸(闕一字)險難(闕一字)京陵鳩發(闕十字)而考据。爰得茲山。是稱爽塏。自初(闕一字)他所義於(闕三十字)地亦無餘信合(闕四字)關於思慮挾(闕三字)仍因(闕五十字)經始模制(闕一字)出于二公而費量庀材(闕一字)令南平縣丞向激(闕十五字)奧聞綠竹之詩產靈無泯賢材經世濫(闕五字)途鬱遙俟三年之舉從(闕二十五字)校功徒於(闕二字)悅以忘勞。人多競勸。陳版築(闕二十一字)相望氣雄南極。勢(闕三字)於是立社稷。置膠庠。令其盡神教以從學建倉廩(闕二字)交易有無。廨宇星羅以碁布。衢街(闕一字)平而(闕二字)其川陸襟帶。南馳北走。旌引炎徼。連彼洞庭。兼其閭閈之眾。積以膏腴之壤。萬類所產。寧獨齊都。四姓名家。豈惟吳國。信一湘之中。一邑之湊也。先是豹江之北。羊山之西。鄰莫聞於協比。疆屢移於彼此。及創斯¶ 
<pb:NFKB_QTW_p0354-05a>
邑。方掩(闕二字)宜都之峯無化。督郵之石知遠。前梧州戎域縣令王思謹吉州永新縣令曹節封州開建縣尉趙辨令錄事李遂良與曹祐等。並權幹楩楠。曜(闕一字)江鬱。舒逸翮於區外。薄浩氣於湘江。或相如罷歸。舊是文園之令。或符融未達。且歷都官之曹。相與聚族而謀曰。昔此未縣。同夫野廬。首(闕一字)崔公草創之(闕五字)為理眾務咸熙。惠䘏優暢。規模宏遠。輶軒升聞。驟徹於上。積翰所高(闕十字)圖其法述作者所以著其言。豈名冠曩蹤。業高前代。使千載之下。所述無聞。故託於石。時縣丞文林郎鄭侯(闕一字)尉文林郎段元勣倉曹許(闕一字)開元十五年歲在丁卯七月辛未朔九日已卯。豎此郴州安陵縣石記。¶ 

** 後漢凵[:#AS-FBEE:●]了亭鄉侯蔣澄碑¶ 
:PROPERTIES:
:TITID: QTWTIT07506
:PERSID: QTWAUT0674
:END:

左傳載凡蔣邢茅胙祭。周公之允。則蔣氏系業可知。封土期思。為漢東之國。後以吞削。楚實盡之。而子孫散於郡縣。苗裔守業。重侯累相。有若來葉到弋陽之徙。大族致杜陵之遷。則亦龜組聯徽。熊轓並拜。逮我高祖詡之臨[:#AS-8862:⿱亠兊]州也。屬王莽秉政。歸臥長安。唯行三徑。老而不起。曾祖助。會稽太守。祖冕。司徒公。或良二千石。或敬敷五教。並立名當代。¶ 

<pb:NFKB_QTW_p0354-06a>

垂裕後昆。父橫。大將軍浚遒侯。服大勛於王室。遭遇讒慝。功業不遂。所生九子。悉從降徙。公即大將軍之第九子也。諱澄。字少朗。貽慶丕構。降生靈哲。懷忠國之志。立全家之蹤。雖滅跡江湖。而克雪冤恥。大將軍初遘禍薨也。為司隸羌路所譖。延以非罪。泣血枕戈。誓將讐復。時童謠曰。君用讒慝。忠烈是殛。鬼怨神怒。妖氣充塞。帝以覺悟。覆羌路之族焉。諸子各於所居之處受封。故以凵[:#AS-FBEE:●]了亭鄉侯遂家於此。其必復也。自憑於我裔。其大門也。不待於他宗。洎三方鼎分。楚材晉用。各為佐命。位在訏謨。所以降延代之休。所以垂不朽之稱。由是體江山之便。圖土物之宜。有泰伯克讓之風。有延陵退耕之地。其俗質。其氣龢。吾何以增之。乃崇墉築室於周山之陽。將老於此。馮巖阜之固。無郛郭之勞。就土壤以為高。因泉源而養正。芝朮未効。形解告薨。享年七十有一。與夫人司馬氏葬於封內之都山。順也。公所懷罔極。以逮形消。取彼讒人。感於天罰。孝者德之本。又何加焉。用心惟微。允報㣥藝。立身之道。適意為先。故留名道學。傳存其事也。故城舊廟。猶遵餘祀。嗣子丹陽太守休。襲凵[:#AS-FBEE:●]了亭鄉侯。可謂公孫之子。有後於魯。敬仲之裔。復為正卿乎。¶ 

<pb:NFKB_QTW_p0354-07a>

我族之熾。有如斯也。及將軍元遜。列於陳史。尚書孝儼。見於實錄。無遺德矣。司農岑之。盡力王室。克著休勳。遭彼敗言。遠從播黜。雖清明昭洗。而舊位不躋。以誣盛德。豈其若是。凵[:#AS-FBEE:●]了亭竄跡之初也。非求形勝。取致蕃陽。後以就封。始有茲所。今之後嗣。夾湖千室。秀異於是乎出。禮樂於是乎生。節義成風。而衣冠繼武。雖克修代德。乃謀孫之貽。亦地產惟靈。天其與善矣。裔孫監察御史晁。即司農第三子。所志之心。厝懷自遠。痛夫艱難在目。邱隴云平。茫茫之迹。永迷承奉之地。纍纍之墓。莫辨薪芻之所。故以聚宗黨。飾餘蹤。刻珉石。示來裔。大雅云。無念爾祖。聿修厥德。不然。子孫何以知之。文曰。¶ 

爰分我祖。始自凵[:#AS-FBEE:●]了亭。瞻望代祀。倏忽千齡。山門失記。荒隧沈銘。裔孫陟難。今來一經。用建碑碣。載飾松坰。其庶幾乎昭明之跡。古而彌清。令聞之響。幽而重聆。吁嗟兮壟樹。永兮青青。¶ 

* 袁懷光¶ 
:PROPERTIES:
:PERSID: QTWAUT0675
:END:

懷光。開元時人。¶ 

** 通元觀銅鐘銘¶ 
:PROPERTIES:
:TITID: QTWTIT07507
:PERSID: QTWAUT0675
:END:

<pb:NFKB_QTW_p0354-08a>

唐開元十五年單閼歲純陽月再旬有三日辛卯。常州江陰縣通元觀道士繆行崇等。煉眾寶以成神鐘。其火朵盤龍。掘千鈞而駐迥。花開明月。銜五音而照空。威警三天。聲搏八極。員淵偶韻。夜息焚燒。紫府聆音。晝飛真氣。鴻因嚴備。乃記銘云。¶ 

元元聖眾鍊珍精。鑄出神鐘響玉京。香臺曙擊蓮花月。華虡宵懸福德聲。音飛碧落回真駕。韻度蓬萊噴水鯨。恒沙道力無時盡。永吟仙府警㣥生。¶ 

* 錢嘉會¶ 
:PROPERTIES:
:PERSID: QTWAUT0676
:END:

嘉會。開元十五年太常博士。¶ 

** 睿宗配九月雩壇享禮議¶ 
:PROPERTIES:
:TITID: QTWTIT07508
:PERSID: QTWAUT0676
:END:

准月令及九月令。農功畢。大享五帝於明堂。貞觀及神龍。皆於南郊報祭。中間寢廢。有虧祀典。准孝經。宗祀文王於明堂。以配上帝。請每年九月於南郊雩壇行享禮。以睿宗皇帝配。¶ 

* 王從敬¶ 
:PROPERTIES:
:PERSID: QTWAUT0677
:END:

從敬。開元末官司勳員外郎。¶ 

** 授李彭年等中書舍人制¶ 
:PROPERTIES:
:TITID: QTWTIT07509
:PERSID: QTWAUT0677
:END:

<pb:NFKB_QTW_p0354-09a>

門下。朝請大夫守給事中李彭年等。器業宏深。風規㯋秀。士林楨幹。文苑英髦。並綜覈前言。閑習政事。瑣闈駮正。既稱詳密。畫省彌綸。允推精練。俾遷掌於綸綍。咸列侍於軒墀。可依前件。¶ 

** 授陳山慶監察御史制¶ 
:PROPERTIES:
:TITID: QTWTIT07510
:PERSID: QTWAUT0677
:END:

勅。宣議郎行大理評事攝監察御史河西節度採訪處置使判官陳山慶。植性方雅。從事公勤。評刑有欽恤之名。攝職著軍州之効。任惟執憲。寄以佐邊。此焉擇才。佇聞成績。可監察御史。¶ 

* 敬括¶ 
:PROPERTIES:
:PERSID: QTWAUT0678
:END:

括字叔弓。河中河東人。鄉貢進士。又應制登科。再遷右拾遺內供奉。出為果州同州刺史。累遷御史大夫。大歷六年卒。¶ 

** 八卦賦¶ 
:PROPERTIES:
:TITID: QTWTIT07511
:PERSID: QTWAUT0678
:END:

太古之氣。是生兩儀。浩然莫測。淵乎勿為。雖混沌之已判。尚冥蒙而未知。既不辨其兩偶。孰能察其三奇。爰有皇聖。其惟伏羲。索四營之妙理。究三才之大規。乃畫八卦。以窮萬象。神可以測來。智可以藏往。辨庶品於奇功。握㣥形於¶ 
<pb:NFKB_QTW_p0354-10a>
指掌。使六位之恒存。乃百王之是仰。故乾以至健。坤以利貞。含千變之象。類萬物之情。起潛龍以設位。立牝馬而開名。為大易之門戶。極天下之至精。離以象日。巽以為風。既明照於天下。復扇動於虛空。凡有象而皆見。無幽而不通。誠自然之妙理。亦變化之神功。爾其震位生木。坎方生水。擢修木於千尋。汨長波於萬里。和眾籟而成響。寫㣥峯而倒峙。則有兌取於金。艮乃為止。既兼山而立卦。亦麗澤而成軌。表三索於永終。瞻萬物於資始。莫究其探賾之妙。虛測其精微之理。物欲象而斯來。窮則變而無已。信可決疑辨誤。訓人軌物。必定志以先占。乃端蓍而後揲。以通其變。使人不倦。賢哲好之以洗心。愚夫覩之以革面。則知卦之為道。其亦至微。妙不可測。理不可違。既設爻以盡數。亦觀象而知幾。天地由其開闢。陰陽由其發揮。總百慮而一致。混殊途而同歸。(謹案此文一作周存作)¶ 

** 神蓍賦(以天生神物用配靈照為韻)¶ 

:PROPERTIES:
:TITID: QTWTIT07512
:PERSID: QTWAUT0678
:END:

神蓍之用兮。誠稟靈於自然。惟神也。適變之義至。惟用也。極數之理全。鉤深孰云乎筮短。藏密彌彰於德圓。再三則蒙。捨我而懼瀆。五十以學。由我而樂天。揲之而雖隱必索。¶ 

<pb:NFKB_QTW_p0354-11a>

保之而其靜愈專。易之重者。胡可比焉。原夫質稟精純。叢分薆薱。覆青雲以表奇。伏元龜而克配。佐爾筮之貞吉。觀我生之進退。知微知章而可期。何思何慮而或昧。於是命彼筮人。擇乎上春。韞之而必致其用。揲之而爰動其神。感以洗心。遂通端策之志。執之指掌。空嗤握粟之倫。禮事其儀。易贊其妙。探彼幽賾。觀其祕要。皆多假爾之能。必叶窮神之照。將欲觀貞。諒無與京。乾道變化而悟。神明幽贊而生。原始要終。思盡性於大衍。知來數往。翼明彖於小成。非我無以昭效法之道。非我無以稽作易之情。於以致百慮。於以類萬物。象四時。四十九數而有常。推三才。三百六旬而不拂。惟蓍之用。惟神是聽。運不窮而或變。通其志而遂寧。且提攜而成列。有感應而協靈。滋而後數。布之而可辨。生而成象。審之而必形。何一卉之時育。配十朋之天縱。恥紅蘭之見鋤。鄙白茅之藉用。則知夫蓍之可貴也。庶類安能而共之哉。¶ 

** 季秋朝宴觀內人馬伎賦(以文彩節奏發揚蹈厲為韻)¶ 

:PROPERTIES:
:TITID: QTWTIT07513
:PERSID: QTWAUT0678
:END:

夫何至德之極兮。越五帝而作君。羌柔遠以服外。廓㝢縣而同文。若乃寅奉上天。疇咨亮采。道備淳白。朝無闕殆。由¶ 
<pb:NFKB_QTW_p0354-12a>
是修樂以省風。慮未善而將改。高樓隱映。廣場肅潔。冠劍惟序。奉天子之風儀。笙鏞以和。得先王之制節。壽觴既已。雅樂斯闋。然後罷朝。宴百僚與耆耋。於是旁分美人。下徹金奏。玉勒齊習。琱弓并彀。鴻騫龍翥。却濩畧以驍騰。左旋右抽。突絢練而馳鬬。沛艾多狀。蹁蹮不歇。香汗與桂條爭薰。麗色比桃花競發。應繁鼓以頓挫。歷層臺而超越。何登降之趫悍。乍迴旋以抑揚。寶釵曜目。羅衣沐香。乍倏忽以變態。亦終然而允臧。徒觀其匪疾匪徐。以舞以蹈。旋中規而六轡沃若。動合節而萬人皷譟。日既逮昏。聖心攸憩。斯帝皇所以因壯觀而戒逸。遂居安而若厲。豈淫樂以惑人。見終朝於鄭衞。¶ 

** 花萼樓賦(以花萼樓賦一首并序為韻)¶ 

:PROPERTIES:
:TITID: QTWTIT07514
:PERSID: QTWAUT0678
:END:

大哉神武。四三皇而作主。赫矣勳華。一六合而為家。莫不北荒於窮髮。西極於流沙。故得殊方效祥。則黃銀紫玉。禁苑呈瑞。則芝草仙花。彼成康與文景。又安足以道邪。美夫一人有作。庶品咸若。以為不壯不麗。無以彰至尊。是以上棟下宇。將以信景鑠。於是建百堵之崇墉。起九重之層閣。上鬱律兮中窈窕。靈煌煌兮神漠漠。形直舉而孤標。勢將¶ 
<pb:NFKB_QTW_p0354-13a>
飛而不却。俯蘭叢之長坂。對旗亭之延郭。鑾輿屢降。豈寫望於桂巖。金牓遄開。遂興名於花萼。懿哉鴻紛以光寵。夫何佳氣之蕭索。洎夫冰開御溝。春滿皇州。青氣始霽。旭日初浮。皇帝乃被法服。登茲樓。羅綵仗。駐鳴騶。開繡戶之銀鎖。卷珠簾之玉鉤。冠葢穆然而仰敬。睟容端拱而倚旒。將欲居北辰而觀萬國。嚮南面而朝諸侯。豈徒爰居爰處。以遨以遊而已哉。邈邈凌雲。崇崇作固。虹梁蟉而霞赩。皓壁皛晃而月素。亘以遐路。近對東郭之門。周以繚垣。遙接上林之樹。流雲衝牖而中斷。飛鳥拂簷而斜度。賁育之捷。猶眙而不能躋。揚馬之才。斯侍從而為之賦。若乃雷雨作解。乾坤得一。澤布三春。歡逢五日。陳簪笏之濟濟。耀威儀之秩秩。皇帝乃臻夫此樓也。若其旁倚鳳城。却瞻龍首。帟幕夥以分布。車徒紛以相輮。奉常陳百戲之樂。大官進千鍾之酒。巍巍天子。南面山壽。德洽蒼生。樂乎大有。別有失路營營。棲遲此情。時哉未遇。命也難并。參歲賦兮徒延佇。懷明君兮變芳序。思入仕以盡忠。悵良時而誰與。儻仙郎之高鑒。冀夫鵷鷺而為侶。¶ 

** 嘉量賦(以金錫無耗然後量之為韻)¶ 

:PROPERTIES:
:TITID: QTWTIT07515
:PERSID: QTWAUT0678
:END:

<pb:NFKB_QTW_p0354-14a>

作之嘉量。其義惟深。嘉者以善為節。量者用平其心。窮微於子穀之數。酌憲於黃鍾之音。蓋取諸象。爰範於金。亦既成止。其儀可覿。堅外可程。虛中受益。功格於衡鏡。實同乎圭錫。以分多少。寧患乎不均。以立信仁。抑行之無斁。然美其方能立矩。卑莫可踰。出入罔恡。包含式孚。徇公滅私。乃為而勿有。納新吐故。亦用當其無。理將神而共契。跡與道而相符。且器守乎謙。人惟厥操。人非器罔主。器非人奚導。不謹則詐偽生端。無方則羨溢為耗。職是司者。胡顏相冒。由此言旃。不其至然。外乎則㮣。庣[:#AS-FBED:●]斗乃旁穿。既因物以進退。亦與時而懋遷。施於政而四方仰則。毗乎理而百代猶傳。誠可美而可尚。願斯焉而取焉。異乎大小區分。高卑奇偶。始增撮而就合。卒聚升而成斗。隨求而獲進獲退。順動而何先何後。洎乎職興都尉。計起宏羊。洽平糴而作典。布均輸而有方。常平由是以實。大國因之用強。豈比天有斗而酒漿不挹。山有谷而牛馬空量。然而當春秋分之期。為晝夜至之時。於以較矣。於以用之。實萬人之所欲。敢望聞於有司。¶ 

** 觀樂器賦¶ 
:PROPERTIES:
:TITID: QTWTIT07516
:PERSID: QTWAUT0678
:END:

<pb:NFKB_QTW_p0354-15a>

明明國章。禮樂其康。掌在宗伯。司乎太常。所以納九土之器物。崇百王之經教。命伶倫使調準。徵夔龍使典效。於以遊止。非禮不履。於以觀焉。惟樂之先。去瀾漫之淫視。詠清貞之雅篇。是瞻是賞。必誠必信。遊方有日。同季札之來觀。入廟以時。類孔宣之每問。觀其有典有則。為紀為綱。土木異象。金石殊光。宮商節其聲韻。絲竹分其短長。錯龜龍以為飾。會雲霞而作章。垂鍾炫以清布。農瑟穆以高張。堂庭別懸置之次。左右分文武之行。節柷敔以鼓動。流戛擊以抑揚。遠而瞻。則金石絲竹雜之而殊狀。俯而察。則東西南北懸之而異方。乃既埏埴。為之塤篪。貌有古象。制無新規。其氣混。其音吹。此土之器也。及夫汶陽之篠入用。曲沃之匏見娛。爰裁爰截。為笙為竽。其氣散。其音吁。此匏之器也。收犬羊之皮。取虎豹之鞹。為鼗為路。是模是度。其氣勃。其音博。此革之器也。嶧陽之桐孤生。荊山之玉秀出。是鍊是斲。為琴為瑟。其氣清。其音密。此木之器也。皆能協六律。暢八聲。合天地。交神明。調風雨以順序。布陰陽以元亨。既粲然以盈目。蓋難得而縷名。且夫頌功乃作樂。因樂乃造器。樂盛而德崇。器存而樂備。樂為和物之所。器乃積聲之地。¶ 

<pb:NFKB_QTW_p0354-16a>

所以觀器者思述其由。聽聲者願歌其事。伊小人之不敏。終援翰而翹思。¶ 

** 玉斗賦(以他山之玉琢成寶器為韻)¶ 

:PROPERTIES:
:TITID: QTWTIT07517
:PERSID: QTWAUT0678
:END:

玉以至寶見珍。斗以至平為器。聚圭合而成量。瑩瑜瑕以表義。蘊石而山谷增輝。握樞而春秋定位。祕以重璞。攻以他山。中虛有待。旁達無閒。內倍殊璧。外圓若環。用之則稱物平施。運之則含照自閒。燕石既分。楚圭未剝。平準獻度。良工就琢。剡則為璋。合而成瑴。口應吐納。柄隨把握。有異擊刁漢營。進綴趙幄。議其遠邇。曾是悠邈。特達垂名。切磋有成。炯光月皎。洞澈冰清。揣摩律度。比較權衡。法帝車之杓。如軒如輊。較嘉量之趾。不縮不盈。至若劉項爭帝。龍蛇起陸。楚塞瞻烏。秦原逐鹿。羽輕灞上之敵。漢厄鴻門之酷。亞夫按劍。張良獻玉。雖碎斗以稜威。終拔山而取辱。比德者何。邀功則多。佩服惟允。關石用和。既執契而不遠。諒求仁而靡他。爾以至公秉彞。我以不貪為寶。扣之則清越流響。祕之則含宏守道。光照廡以如虹。價連城而無考。豈徒玉卮無當。冰壺見杲而已。是以在天成象。在物可師。立身而溫潤無匹。應用而盈虛有時。當為國器。藏諸有司。若暴¶ 
<pb:NFKB_QTW_p0354-17a>
新之所執。吾何以則而象之。¶ 

** 羨魚賦(有序)¶ 

:PROPERTIES:
:TITID: QTWTIT07518
:PERSID: QTWAUT0678
:END:

閏正月旬有八日。李崔二侯命余於邑之南㵎。以求魚也。洎至止。人鮮力微。網則虛設。遂無所獲。願莫我從。且漁者卑事。非其人猶不可。力行特取。豈容易哉。因貽賦云。南有㵎兮。湜湜其流。北有人兮。溫溫寡侔。涉春水兮。以遨以遊。羨嘉魚兮。載沈載浮。且人以功為志。魚以水為利。功高則其事易成。水深則其魚易致。況我網孔張。我心匪臧。網無及則魚以遐遁。魚已遁而人猶未忘。亦何異驅倚市者就戰。俾善駕者持航。雖終朝而筋骨之勞備盡。徒悉力而尺寸之功不揚。振振者李。胡為乎至此。平陸不可以行舟。干將不可以補履。歸止歸止。振振者崔。胡為乎忽來。過屠之嚼何益。臨川之羨空迴。歸哉歸哉。¶ 

** 蜘蛛賦¶ 
:PROPERTIES:
:TITID: QTWTIT07519
:PERSID: QTWAUT0678
:END:

蠢爾蠨蛸。樂居閑邃。不資毛羽以為力。不假暉光以為媚。挺自然之巧。蓄多端之思。託玉堂以謀生。當金牕而得地。得地於中。因而致功。委曲面實。迴環接空。踠長絲於柔指。拖纎網於輕躬。妙技將臨。愛南軒之上月。清心欲就。愁北¶ 
<pb:NFKB_QTW_p0354-18a>
戶之生風。始裔裔而將盡。幾[:#AS-92F9:⿰帛⿱丿糸]¶ 
[:#AS-92F9:⿰帛⿱丿糸]而不窮。是經是構。既勤既勗。或連延於壁隅。時蒙羃於楹曲。雜花幌而左右交引。緣錦屏而遠近相屬。爾其軋軋務生。運動多情。窈窕前移。有作調梭之勢。逶迤下退。無聞震躡之聲。遠而瞻。籠絡紛披。如罾罟罘罳之結出。迫而察。嬋娟斐亹。似綾紈綺縠之綴成。至如河漢佳人。濮陽美婦。蜀江新製。秦樓妙手。將積功之多塗。固仁智而同壽。且驗以張弛。效其縈紆。疏而不漏。細而勿逾。貼飛花則亂錦。霑皓露則垂珠。彼蒼蠅兮。則縈縈而見縶。此粉蝶兮。亦栩栩而就拘。則知繫縲絏者。信非其罪。囚羑里者。又匪其辜。韓非所以飲恨。伍子所以捐軀。痛凝脂兮若爾。祝一面而得乎。雖復龍之神兮。深其穴而自全。隼之捷兮。高其巢而取樂。龍竟入於炮醢。隼終嬰於弋繳。彼守道者尚然。況履危而可作。既而倚伏無次。職此之由。應塞而止。從波而流。四皓可以投契。五湖可以泛舟。即松石之堪保。奚名利之足求。子徒羈牽於代網。期遠害而能無少憂。¶ 

** 枯楊生稊賦(以青春光耀為韻)¶ 

:PROPERTIES:
:TITID: QTWTIT07520
:PERSID: QTWAUT0678
:END:

柔得乎剛。則變化無方。故能令老者以安分。使衰者而再¶ 
<pb:NFKB_QTW_p0354-19a>
芳。不然。爻之均。奚獨殊其棟撓。木之眾。奚獨舉其枯楊。徒觀其枝葉滋潤。色帶韶光。發枯槁。擢毫芒。直幹森梢。歘浮於青翠。高柯偃蹇。漸變於蒼黃。豈比夫顛木貴枿。[:#AS-9061:⿰王褱]材稱良而已哉。至如和風稍吹。遲日久照。淡清烟而羃[:#AS-FD70:●]¶ 
[:#AS-FBEC:●]歷。合晚靄而凝耀。苟非懷蠹。狀雖死而猶生。忽應鳴禽。類先號而後笑。是知心動於內。氣變於形。以類相感。因時則冥。或叢生落落。或孤峙亭亭。映平林而迥秀。倚長空而半青。爰有翰林墨客。懿此惟新。覩物生興。與時為春。在陽當榮於枯木。理代實資於哲人。遂稽大道。將期小伸。相長楊以體物。希百中於茲辰。¶ 

** 豫章賦¶ 
:PROPERTIES:
:TITID: QTWTIT07521
:PERSID: QTWAUT0678
:END:

東南一方。淮海惟揚。爰有喬木。是名豫章。根坎窞。篲天綱。鬱四氣。煥三光。矗縮雲聳。離披翼張。一擢而其秀㯋發。七年而其材莫當。懿夫倚荊衡。連楚越。迴合湘沅之浦。芬敷吳會之闕。點彭蠡而烟垂。汨滄浪而吹發。清輝豔豔。朝灑陽臺之雲。翠影亭亭。夕皓巫山之月。爾其孤幹直指。交莖亂傾。紺葉煙綠。朱華日明。掩冥靈之光價。奪若木之芳榮。卉不暇植。蔓不及縈。總此眾美。疇之與京。其下則啼飛猱。¶ 

<pb:NFKB_QTW_p0354-20a>

逐暴武。突兀鹿麌。爪牙鉤拏。盤遊其下。蓋難勝數。其上則陸鴻漸。谷鸎遷。孔翠曳曳。鸞鵠翩翩。翼翳日。聲聞天。巢集其顛。動盈百千。嗟乎。不囷不輪。有典有則。其蔭也廣。其材也直。空懷寶以自棄。諒斤斧之未識。日者龍宮是構。鵲觀云修。罄山材之木。應榱桷之求。何獨不見千金而留。為媒紹也闕。為出處也幽。為爾不任大。為賢而致尤。今叢木之所忽。吾亦為之心憂。借如將趙括於上軍。秩長卿於下令。良驥為鹽車之伏。谷松為山苗所映。以曼倩而等侏儒。尚俳優而輕雅正。雖物情之共爾。故君子之攸病。向若廓君之林池。充君之苑囿。膏澤既沐。鴻休亦覆。門柳不可齊華。庭梧不能獨秀。已矣夫。用之則哲。抑之則沈。隨取舍之攸措。何棟梁之所任。梓匠之瞻望靡及。江潭之歲月空深。誰當徙植天池畔。終冀成君桃李陰。¶ 

** 建木賦¶ 
:PROPERTIES:
:TITID: QTWTIT07522
:PERSID: QTWAUT0678
:END:

廣都有建木焉。大五千圍。生不知始。高八千尺。仰不見顛。過雷電。遺雲烟。倚白日。摩青天。靡蟠桃於度索之上。毫若木於滄海之邊。斯未足奇者。天收寸雲。日在午位。明白宇宙。光皎燭祕。枝枝攢太虛外青。葉葉積元氣閒翠。無一點¶ 
<pb:NFKB_QTW_p0354-21a>
之影。落之於地。故自當玉京之要。得天下之中。左右仙翁。前後玉童。潤璚露。飀祥風。五雲翼之而斐亹。八景含之而玲瓏。帝或自天而降天。寧假羽翼。帝或自地而還地。不乘虛空。以我有飛陸之力。以我有太階之功。必我之由。忽乎遂通。如此見其真宰之意。生巨材而不易。上帝之心。寄巨材而亦深。不然。奚至是哉。俗人生代。重謺詭譎。其或不聞。聞之或不信境之絕。信之或不往。往之或不到智之劣。自非天付洞微。神與明哲。樹杳杳而何在。身紛紛而已滅。士有以廣都為帝王之宅。以建木為台階之臣。自謂未達。仰慕斯人。髣髴雲霄。徘徊風塵。若巨材之一見。希謁帝之有因。¶ 

** 木蓮賦¶ 
:PROPERTIES:
:TITID: QTWTIT07523
:PERSID: QTWAUT0678
:END:

蔽芾珍樹。森森綺堂。庇根天壤。擢秀春光。雖違性於舊國。終奉恩於此鄉。違性何若。主人有勿翦之怙。奉恩何其。主人有挈瓶之滋。君既加我以惠好。我亦報君以萎蕤。弱其枝。圓其葉。亂階前之蓂莢。跗綠縟。萼䒠茸。狀中浦之芙蓉。既因其理。又憐其美。懷香則十步必聞。含笑則千金可市。有實雖漏於貢納。有蔭足延乎憩止。此木也。誠則不材。必¶ 
<pb:NFKB_QTW_p0354-22a>
姑樹其桃李。¶ 

** 蒲盧賦(以教以他蟲變成時類為韻)¶ 

:PROPERTIES:
:TITID: QTWTIT07524
:PERSID: QTWAUT0678
:END:

究政化之所歸。於蒲盧而可見。負么䯢之異族。能教誨而知變。大鈞所播。各異稟而殊方。二氣相生。遂改形而革面。初其穿土。取彼桑蟲。負以蛸飛之勢。寘諸蝸舍之中。以氣相感。以類相通。笑鄧攸之輩無兒。絕其天性。若何晏之為假子。養在公宮。薨薨鼓翅。咽咽傳意。本乃與吾同物。孰云所畜非類。如能肖貌。便若假寐。因蠕動而稍分。與胎教而齊致。蠆尾潛出。蜂腰未備。將革故而就新。諒末同而本異。嗟乎。俱為化育。別感生成。已改其狀。復移其情。躡糞土而股戰。弄清風而翅輕。漸能羽化。永別跂行。具體皆遷。雖似通於應變。無心而守。曾不知其改更。連拳未己。奮迅復止。謂我自然。莫知所以。舉螳蜋之臂而動。振莎雞之羽乃起。化形如蝶。既以忘於神遷。委蛻若蟬。信難窮於天理。雖離本質。亦匪殊姿。遇穴入易。逢花去遲。見其類而却為非類。遇其支而翻訝何支。眾彙皆同。昔不非兮今不是。含生無別。彼一時兮此一時。然則聖人舉以立言。指而垂教。謂微蟲兮猶知適變。矧伊人兮不能胥效。於戲。其形稍別。其類¶ 
<pb:NFKB_QTW_p0354-23a>
靡他。煦然而方隨氣母。蠢爾而共稟天和。吾徵夫蜾蠃之與螟蛉也。見品物而居多。¶ 

** 對負劍辟咡判¶ 
:PROPERTIES:
:TITID: QTWTIT07525
:PERSID: QTWAUT0678
:END:

** 　甲負劍辟咡受詔者不掩口或告失儀曰唯而未對¶ 
:PROPERTIES:
:TITID: QTWTIT07525
:PERSID: QTWAUT0678
:END:

父子異論。應對殊旨。或有不敬。必遺其責。負劍者甲。莫履乎禮。爰辟咡而有詔。宜掩口而斯答。何乃良袂未引。哆口斯張。心尚滯於童蒙。氣先加於長者。侔之內則。斯闕義方。語彼過庭。此迷禮訓。或非為當。仍訴何為。¶ 

** 對知名配社判¶ 
:PROPERTIES:
:TITID: QTWTIT07526
:PERSID: QTWAUT0678
:END:

** 　甲知名早卒郡守配食縣社糾不法曰恨不及之¶ 
:PROPERTIES:
:TITID: QTWTIT07526
:PERSID: QTWAUT0678
:END:

駿馬雖死。猶聞市骨。秋蘭縱敗。罔或損香。詢訏乃甲。名器無瑕。稟諸葛之美秀。幼敏足稱。韞子然之材能。早代何速。惟良者守。克尚於賢。仰之彌高。未經旌其閭巷。思而不見。聿將配乎縣社。俾善政彰聞。下人悅勸。伊可韙也。何其糾之。宜高孔氏之言。無取使司之見。¶ 

** 對易田請加倍數判¶ 
:PROPERTIES:
:TITID: QTWTIT07527
:PERSID: QTWAUT0678
:END:

<pb:NFKB_QTW_p0354-24a>

** 　乙受易田請加數倍所由以非寬鄉不給訴云三易以上¶ 
:PROPERTIES:
:TITID: qtw-d1e98551
:PERSID: QTWAUT0678
:END:

勞役異等。廣狹殊制。易固有數。授惟從宜。爾乙於何。伊田是職。衣夫襏襫。徒思敏以四支。闕彼萊蕪。難望豐其五穀。因而上請。冀以曲從。但務居塉之嫌。莫原負郭之貴。且一易再易。禮誠舉以加饒。近郊遠郊。義或隨其眾寡。枝辭不已。甚所未然。¶ 

