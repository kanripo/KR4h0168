#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0129-25b> ¶¶¶¶¶¶
#+PROPERTY: JUAN 0130
欽定全唐文卷一百三十¶ 

<pb:NFKB_QTW_p0130-01a>

* 吳越武肅王錢鏐¶ 
:PROPERTIES:
:PERSID: QTWAUT0081
:END:

鏐字具美。杭州臨安人。乾符中為董昌裨將。乾寧初累授開府儀同三司同中書門下平章事。封開國公。二年討董昌。授檢校太尉兼中書令。領鎮海鎮東等軍節度使。四年平田頵。賜鐵券。五年授檢校太師。光化三年封南康王。四年加守侍中。改封彭城王。天復二年改封越王。天祐元年改封吳王。梁開平二年進封吳越王兼淮南節度使揚州大都督充淮南四面招討制置使加守太保。四年加守尚書令兼淮南宣歙等道四面行營都統。貞明二年加諸道兵馬元帥。尋進天下兵馬都元帥。龍德三年冊封吳越國王。後唐同光三年依梁前授官爵。長興三年三月薨。年八十一。唐主詔以王禮葬。諡武肅。¶ 

** 賜童頵拜西扇都巖將誥¶ 
:PROPERTIES:
:TITID: QTWTIT03911
:PERSID: QTWAUT0081
:END:

制左軍同十將充西扇都巖將頵。早係轅門。久居巖界。星霜屢換。警察無欺。寡人自襲丕圖。廣施慶澤。睠茲勤瘁。宜示陟遷。克固前脩。更期後奬。可銀青光祿大夫檢校太子賓客兼監察御史上柱國充十將。餘如故。¶ 

<pb:NFKB_QTW_p0130-02a>

** 謝鐵券表¶ 
:PROPERTIES:
:TITID: QTWTIT03912
:PERSID: QTWAUT0081
:END:

恩旨賜臣金書鐵券一道。臣恕九死子孫三死者。出於睿眷。形此綸言。錄臣以絲髮之勞。賜臣以山河之誓。鐫金作字。指日成文。震動神祇。飛揚肝膽。伏念臣爰從筮仕。逮及秉麾。每自揣量。是何叨忝。行如履薄。動若持盈。惟憂福過禍生。敢冀慎初獲末。豈期此志。上感宸聰。憂臣以處極多虞。慮臣以防閑不至。遂開聖慮。永保私門。勗以功名。申諸帶礪。(以上八字一作屈以常刑宥其不死)雖君親囑念。皆云必恕必容。而臣子為心。豈敢傷慈傷愛。謹當日謹一日。戒子戒孫。不敢因此而累恩。不敢承此而賈禍。聖主萬歲。愚臣一心。臣誠惶誠恐頓首頓首。¶ 

** 鍾廷翰攝安吉主簿牒¶ 
:PROPERTIES:
:TITID: QTWTIT03913
:PERSID: QTWAUT0081
:END:

勅。淮南鎮海鎮東等軍節度使牒將仕郎試祕書省校書郎鍾廷翰。牒奉處分。前件官儒素修身。早升官緒。寓居霅水。累歷星霜。克循廉謹之規。備顯溫恭之道。今者願求錄用。特議掄材。安吉屬城印曹闕吏。俾期差攝。勉效公方。倘聞佐理之能。豈超升之奬。事須差攝安吉縣主簿牒舉者。故牒。¶ 

<pb:NFKB_QTW_p0130-03a>

** 授張蘊江陰令牒¶ 
:PROPERTIES:
:TITID: QTWTIT03914
:PERSID: QTWAUT0081
:END:

前攝蘇州長洲縣令文林郎前守洪州都督府參軍張蘊。牒奉處分。宰千里之邑。寄百里之命。巽懦則絲棼繩亂。用剛則土曠民離。苟得適中。庶幾可守。前件官窮經任已。明吏藩身。御札承制。正授常州江陰縣令。表次錄奏。仍牒舉者。¶ 

** 劉仁規等改補節度散子將牒¶ 
:PROPERTIES:
:TITID: QTWTIT03915
:PERSID: QTWAUT0081
:END:

勅。淮南鎮海鎮東等軍節度正隨身劉仁規等。牒奉處分。前件人久在軍門。志懷忠幹。或比差隨逐。皆推奉上之心。或職列巡封。備顯歲寒之節。今者驂隨歸使。合議甄升。各加超擢之恩。以示奬酬之寵。事須改補節度散子將仍牒知者。故牒。乾化四年四月日牒使尚父守尚書令吳越王。¶ 

** 大宗譜序¶ 
:PROPERTIES:
:TITID: QTWTIT03916
:PERSID: QTWAUT0081
:END:

若夫古先垂訓。賢哲修身。莫大於上承祖禰之風。下廣子孫之孝。是故堯舜之化理天下。其先則曰敦睦九族。然後平章百姓。協和萬邦。詩不云乎。無念爾祖。聿修厥德。是知為人子人臣之道。無過於尊奉祖先。揚名立身者也。念予遠承祖派。紹襲宗風。爰自幼年。志攻學術。屬世道之屯否。¶ 

<pb:NFKB_QTW_p0130-04a>

憤豪猾之僭昏。擲筆硯於天目之山。練干戈於錢塘之域。推赤心而效順。仗一劒以除奸。勦薛朗於姑蘇。累施擒縱。殄漢宏於甌越。粗展機謀。鎮越安吳。匡君輔國。自兵符而陞郡印。以廉車而建節旄。綰三鎮之藩方。受六朝之委任。尊居師右。位極人臣。雙封兩國之榮。冊掌中臺之任。家藏玉冊。手執瓊珪。襲華袞而駕輅車。錫寳券而森門㦸。榮光祖禰。寵被親姻。子孫皆忝勳華。宗族盡沾爵祿。長源衍慶。累葉承庥。考本尋根。實由祖德。況賜甲第於茅山之下。改鄉名於故府之前。尋準勅書。建制私廟。昭三代追崇之盛。耀祖先贈典之榮。存歿光輝。雲仍浹慶。但以歷世[:#AS-92F9:⿰帛⿱丿糸]遠。慮乖次序。余總戎政之暇。考閱譜圖之祥。乃命區分。別為卷軸。上自少典。次及彭籛。孚公更錢氏之文。讓公為過江之祖。高曾積善。德厚流光。棣萼既繁。蘭芽轉茂。遂各堂構。析以諸房。切慮百代之後。流派愈多。難窮婚宦之由。有墜祖宗之業。今則先鋪血脈。次列尊卑。粗明纂襲之風。永奉烝嘗之道。傳示來葉。勿墮箕裘。¶ 

** 錢氏九州廟碑記¶ 
:PROPERTIES:
:TITID: QTWTIT03917
:PERSID: QTWAUT0081
:END:

若夫本大枝長。源深派遠。哲賢之後。靈慶常存。我錢氏實¶ 
<pb:NFKB_QTW_p0130-05a>
黃帝之苗。彭祖之裔。三季之前。兩漢之際。軒冕勳業。翬映士林。祖德家聲。迄於唐史。臨安縣有遺廟九所。水旱祀焉。俗謂錢氏九州廟。年代寖遠。銘記不存。空仰威靈。罔知官宦。鏐始戡越難。遂忝珪符。復救吳災。又叨節制。因歸寧故里。歷覽遺蹤。噫。承天子之優恩。亦吾祖之餘慶也。因以俸錢。新其廟宇。式刊貞石。用播清塵。鏐常閱家牒至讓公。未嘗不執卷移時。恍若神會。讓公字德高。仕後漢。剛毅武勇。學通韓詩。時太守薛固舉孝廉。遷歷陵安章等郡牧。後固為廷尉所枉。公朝賀之際。大呼稱冤。順帝令虎賁以矛楯夾腋。問所陳之事。公辨舌如流。神色不異。百辟莫不俯伏。遷征東大將軍。破賊功高。為徐兗二州刺史。後十四代孫逵。字通甫。出身入仕。與讓祖相類。梁大同中。為廬陵王國侍郎羽林監。及陳祖龍飛。遷東海太守。娶瑯琊王氏。生九子。皆相次為將軍郡守。因移家江南。子孫隆盛。初立祠堂。年代綿邈。居人祀焉。故老相傳九州廟。或作洲字。非也。元顯聖跡。出在汀河。故有此誤也。予鏖兵之暇。與紀其事。以示來者云。第一造公。字子榮。陳蕩寇將軍。遷高密二州牧。第二瑋公。字慧高。陳太建中由句容令拜神武將軍。遷都¶ 
<pb:NFKB_QTW_p0130-06a>
督虜山鎮使。押禦北藩。至唐武德中。鎮唐溫滔州。終於王事。第三勢公。字道摹。陳太建中除伏波將軍。又拜和戎將軍鎮威將軍。鎮(闕)山。第四環公。字德冏。太建中亦拜伏波將軍。理新蔡。第五瑤公。字德珪。太建中拜宣威將軍鄱陽王府中兵參軍。至德四年除驃騎大將軍。第六珍公。字智武。至德四年拜昭遠將軍。隋大業十年授溪陽令。唐武德七年與郡王平湯祐。改授宜春。第七瑱公。字軒直。太建十四年拜宣猛將軍。隋大業九年平滄海道。征與大將軍周法尚西討。破賊楊元威。加朝散大夫。第八瑃公。字子玉。仕陳為親信子弟內衙直。大業九年平滄海道。征與瑱同破楊元威。加朝散大夫。第九瑜公。字子橫。亦為親信子弟羽林宿衞。同破賊賞功。與瑱瑃並同。兄弟九人。顯達相次。時人以為荀龍賈虎。無以相若也。烈祖顯榮。煥赫前史。鏐忝為後裔。麤繼清風。特創新祠。兼剖貞石。時玉輅東還。新主登極。兩浙渠魁已殄。十州內獲安。將示後代宗支。知於祖禰。文德元年七月七日記。¶ 

** 羅城記¶ 
:PROPERTIES:
:TITID: QTWTIT03918
:PERSID: QTWAUT0081
:END:

大凡藩籬之設者。所以規其內。溝洫之限者。所以虞其外。¶ 

<pb:NFKB_QTW_p0130-07a>

華夏之制。其揆一焉。故魯之祝邱。齊之小穀。猶以多事。不時而城。況在州郡之內乎。自大寇犯闕。天下兵革。而江左尤所繁併。余始以郡之子城。歲月滋久。基址老爛。狹而且卑。每至點閱士馬。不足迴轉。遂與諸郡聚議。崇建雉堞。夾以南北。矗然而峙。帑藏得以牢固。軍士得以帳幕。是所謂固吾圉。以是年上奏。天子嘉以拙政。優詔奬飾。以為牧人之道。其盡此乎。俄而孫儒叛蔡。渡江侵我西鄙。以翦以逐。蹶於宛陵。勁弩之次。泛舟之助。我有力焉。後始念子城之謀。未足以為百姓計。東眄巨浸。輳閩粵之舟楫。北倚郭邑。通商旅之寶貨。苟或侮劫之不意。攘偷之無狀。則向者吾皇優詔。適足以自策。由是復與十三都經緯羅郭。上上下下。如響而應。爰自秋七月丁巳。訖於冬十有一月某日。由北郭以分其勢。左右兩翼。合於冷水源。綿亘若干里。其高若干丈。其厚得之半。民庶之負販。童髦之緩急。燕越之車葢。及吾境者。俾無他慮。千百年後。知我者以此城。罪我者亦以此城。苟得之人而損之巳者。吾無媿與。景福二年十一月日記。¶ 

** 天柱觀記¶ 
:PROPERTIES:
:TITID: QTWTIT03919
:PERSID: QTWAUT0081
:END:

<pb:NFKB_QTW_p0130-08a>

天柱觀者。因山為名。按傳記所載。皆云天有八柱。其三在中國。一在舒州。一在壽陽。洎今在餘杭者皆是也。又按道經云。天壤之內。有十大洞天。三十六小洞天。如國家之有藩府郡縣。遞相稟屬。其洞天之內。自有日月分精。金堂玉室。仙官主領。考校災祥。今天柱山。即真誥所謂大滌洞天者也。內有隧道。暗通華陽林屋。皆乘風馭景。焂往忽來。真蹤杳冥。非世俗所測。而況大江之南。地兼吳越。其峯巒。西接兩天眼之龍源。次連石鏡之嵐岫。東枕浙江之迢派。可謂水清山秀。兼通大海。及諸國往還。此外又有東天目西天目及天竺之號。得非抗蒼崖於穹昊。聳絕壁於雲霄。立天為名。以標奇特耶。若乃登高望遠。則千巖萬壑。金碧堆謺。龍蟠虎踞。靈粹滋孕。代生異人。非山秀地靈之所鍾襲。其孰能與於此乎。就中天柱。風清氣和。土腴泉潔。神蛇不螫。猛獸能馴。自漢武帝酷好神仙。標顯靈跡。乃於洞口建立宮壇。歷代祈禳。悉在此處。東晉有郭文舉先生。得飛化之道。隱居此山。㣥虎來柔。史籍具載。乃於蝸廬之次。手植三松。虬偃鳳翹。蒼翠千載。今殿前者是也。洎大唐創業。以元元皇帝為祖宗。崇尚元風。恢張道本。天皇大帝握圖御¶ 
<pb:NFKB_QTW_p0130-09a>
宇。授籙探符。則有潘先生宏演真源。搜訪神境。宏道元年。奉勅創置天柱觀焉。仍以四維之中。壁封千步。禁彼樵採。為長生之林。中宗皇帝玉葉繼昌。元關愈闢。特賜觀莊一所。以給香燈。於是臺殿乃似匪人工。廊檻而皆疑化出。星壇月砌。具體而微。則有被褐幽人。據梧高士。挹澄泉之味。息青蘿之陰。葉天師法善朱法師君緒吳天師筠暨天師齊物司馬天師承禎夏侯天師子雲皆繼踵雲根。棲神物表。骨騰金鎖。名冠瑤編。出為帝王之師。歸作神仙之侶。金錯標字。翠珉流芳。昭晰具存。不俟詳錄。其餘三泉合派。雙石開扉。藥圃新池。古壇書閣。各有題品。足為耿光。鏐此際蒙聖朝謺委藩閫。綰闔閭之封略。統句踐之山河。寵極蕭曹。榮兼渾郭。緬懷斯地。實邇維桑。素仰真風。備詳前事。但以此觀剏置之始。本對南方。後有朱法師相度地形。改為北向。雖依山勢。偏側洞門。其洞首陰背陽。作道宮而不可。致左右崗壠與地勢以相違。背洞門而不順百靈。使清泉卻侵白虎。致使觀中寥落。難駐賢能。皆為尊殿背水激衝之所致也。乾寧二年。鏐因歷覽山源。周遊洞府。思報列聖九重之至德。兼立三軍百姓之福庭。於是齋醮之餘。徧尋¶ 
<pb:NFKB_QTW_p0130-10a>
地理。觀其尊殿基勢。全無起發之由。致道流困窮。二時而不辦香燈。竟歲而全無醮閱。遂抗直表。上聞聖聰。請上清道士閭邱方遠與道衆三十餘人。主張教跡。每年春秋四季。為國焚修。鏐特與創建殿堂。兼移基址。山勢有三峯兩乳。兼許邁先生丹竈遺跡猶存。遂乃添低作平。減高為下。改為甲向。是五音第一之方。而乃添培乳山。卻為主案。尋即一二年內。法主兩霑渥恩。道侶益臻。常住咸備。青牛白鹿。堪眠琪樹之陰。絳節霓幢。不絕星壇之上。得不因移山勢。而再振元風者哉。尋又續發薦章。奏閭邱君道業。聖上以仙源衍慶。真派流輝。方瑤水以遊神。復華胥而入夢。欲闡無為之化。欣聞有道之人。勅賜法號為妙有大師。兼加命服。雖寒棲帶索之士。不尚寵榮。在法橋勸善之門。何妨顯赫。其次畢法道士鄭茂章。生自神州。久棲名嶽。元機契合。負笈俱來。鏐幸揖方瞳。常留化竹。副妙有大師三元八節。齋醮同修。福既薦於宗祧。惠頗霑於軍俗。尋發特表。蒙鴻恩繼賜紫衣。焚修於此。其大殿之內。塑天尊真人。龍虎二君。侍衞無闕。其次別剏上清精思院。為朝真念道之方。建堂。乃陳鼎擊鐘之所。門廊房砌。無不更新。天風每觸¶ 
<pb:NFKB_QTW_p0130-11a>
於庭除。地籟時聞於窗戶。兼為親柰[:#AS-FBED:●]籴觀額。以炫成功。非矜八體之能。貴立永年之志。妙有大師閭邱君。靈芝稟異。皓鶴標奇。誕德星[:#AS-8850:⿰足⿸厂⿱田坴]。披靈霓洞。朝修虔懇。科戒精嚴。實紫府之表儀。乃清都之輔弻。加以降神之地。即舒州之天柱山也。遊方有志。躡屩忘疲。自生天柱之前。駐修天柱之下。察其符契。信不徒然。此乃修崇。實同搜抉。所謂道無不在。代有其人。爰自開基。至於功畢。備仙家之勝㮣。暢聖祖之真風。遂錄畫圖。封章上進。奉光化二年十一月二十七日詔旨。勅錢鏐。省所奏進重修建天柱觀圖一面。事具悉。我國家襲慶仙源。遊神道域。普天之下。靈跡甚多。然自兵革薦興。基址多毀。況茲幽邃。豈暇修營。卿考一境圖經。知列聖崇奉。親臨勝㮣。重葺仙居。仍選精慤之流。虔備焚修之禮。冀承元貺。來祐昌期。豈唯觀好事之方。抑亦驗愛君之節。既陳章奏。披翫再三。嘉歎無已。想宜知悉。冬寒。卿比平安好。遣書。指不多及。懿夫地出靈阜。天開洞宮。三皇之前。真聖非一。莫匪乘虛躡景。出有入無。雖或挂於傳聞。不可知其名氏。皆分洞天而理。即大滌居其一焉。天柱觀即漢以來。迄於唐室。修真之士。繼躡清塵。當四方俶擾之時。見一¶ 
<pb:NFKB_QTW_p0130-12a>
境希夷之趣。今也仙宮嶽立。高道雲屯。六時而鐘磬無虛。八節之修齋罔闕。有以保國家之景祚。福兩府之蒸黎。鏐今統吳越之山河。官超極品。上奉宗社。次及軍民。莫不虔仰神靈。遵行大道時也。聖明當代。四海歸心。忝蒙委以東南。封爵功臣。兼頒金券。家山衣錦。兼兩道之油幢。上承一人倚注之恩次乃是正真護持之力。元元至聖崇敬福生大道真科。是無為化致乃及身於此。合刊貞石。用俟後賢。時光化三年七月十五日記。¶ 

** 鎮東軍牆隍神廟記¶ 
:PROPERTIES:
:TITID: QTWTIT03920
:PERSID: QTWAUT0081
:END:

若夫陰陽共理之規。人神相賛之道。傳於史冊。今昔同符。切以浙東地號奧區。古之越國。當舟車輻湊之會。是江湖衝要之津。自隋末移築子牆。因遷公署。據臥龍之高阜。雉堞穹崇。對鏡水之清波。風烟爽朗。緬惟深固。宜叶冥扶。故唐右衞將軍總管龎君諱玉。頃握圭符。首臨戎政。披榛建府。吐哺綏民。仁施則冬日均和。威肅則秋霜布令。屬牆愛戴。黔庶謌謠。尋而罷市興嗟。餘芳不泯。衆情追仰。共立嚴祠。鎮都雉之岡巒。宰軍民之禍福。殿堂隆邃。儀衞精嚴。式修如在之儀。仰託儲靈之廕。往載釁生劉氏。妖起羅平。予¶ 
<pb:NFKB_QTW_p0130-13a>
躬稟睿謀。恭行天討。數年擐甲。兩復越牆。皆資肸蠁之功。以就戡平之業。特為重增儀像。嚴潔牲牢。邇來四野無塵。重門罷析。丁卯歲揚旌東渡。巡撫軍民。躬奠椒漿。目瞻靈像。每暢吳風越俗。共歌道泰人安。昔為兩鎮之疆。今作一家之慶。遂馳牋表。請降崇封。所冀朝恩與漢牧齊標。美稱共泰巒對聳。尋蒙天澤。果賜允俞。頒崇福之嘉名。升五等之尊爵。其所奉勅命。具列如左。嗚呼。人惟神祐。神實人依。爰自始建金湯。肅陳祠宇。奠茲中壘。三百年來。雖享非馨。未登列爵。今則值予佐國。連統藩維。啟吳越之雙封。為東南之盟主。況遇金星應籙。梁德克昌。道既泰於君臣。澤遂加於幽顯。獲申奏薦。遽降徽章。今則象軸煥新。龍綸遠至。表勳名於當代。昭靈感於千秋。固當永荷皇靈。長垂幽賛。衞我藩宣之地。遐清災沴之源。保泰斯民。乂安吾土。烜矣赫矣。永作輝華。今當吳越雙封。一王理事。亦仗土地陰[:#AS-84EC:⿰⻖⿱步馬]。冥力護持。神既助今日之光榮。予亦報幽靈之煥耀。但慮炎涼改易。星歲徂遷。不記修崇。莫原事始。聊刊貞石。以示後來。時大梁開平二年歲在戊辰四月。啟聖匡運同德功臣淮南鎮海鎮東等軍節度使檢校太師守侍中兼中書¶ 
<pb:NFKB_QTW_p0130-14a>
令吳越王錢鏐記。¶ 

** 開舜井得重華石記¶ 
:PROPERTIES:
:TITID: QTWTIT03921
:PERSID: QTWAUT0081
:END:

吳越國王寶正三年八月十九日。重開舜井。收得重華石一片。竊恐年移代遠。莫測端由。特令鐫刻。用記年月。己丑歲林鍾之月二十九日。天下兵馬都元帥吳越國王記。¶ 

** 新建風山靈德王廟記¶ 
:PROPERTIES:
:TITID: QTWTIT03922
:PERSID: QTWAUT0081
:END:

蓋聞天地氤氳。運寒暑而滋品彙。幽靈肸蠁。司土地而福生民。人神理在於相須。顯晦期臻於感契。雖先聖著難明之說。而禮經垂嚴祀之文。爰自五運相承。百王理化。或以勞定國。或盡力勤王。或利濟及於蒸民。或威烈光於史策。並皆立嚴祠於境土。享廟食於春秋。而況江浙古區。魚鹽奧壤。歷象則區分牛斗。封維乃表裏江山。昔年霸越強吳。今日雙封列國。曠代之靈蹤不少。前賢之廟貌實多。寡人自定亂平祅。勤王佐命。五十年撫綏軍庶。數千里開泰土疆。四朝疊受冊封。九帝拱扶宗社。改家為國。興霸江南。一方偃息兵戈。四境粗安耕織。上荷元穹眷祐。次依神理護持。統內凡有往帝前王。忠臣義士。遺祠列象。古跡靈壇。悉皆褒崇重峻於深嚴。祀典常精於豐潔。冀承靈貺。同保軍¶ 
<pb:NFKB_QTW_p0130-15a>
民。其有風山靈德王廟。本係屬城。近歸畿甸。考諸舊記。即先是武康縣風山。又按史記云。汪罔氏之君。守封禺之山。今屬吳興武康縣。稽立廟之初。則年華渺邈。詳圖牒之說。則詞理異同。唯有元和年再構簷楹。見存碑記。彼既已具敘述。此固不復殫論。聊書封置之由。直述旌崇之意。丙戌年春。寡人以玉冊疊膺於典禮。清宮未展於嚴禋。遂輟萬機。暫歸錦里。尋屬節當炎暑。猶未却迴(闕)刺史陸仁璋。佐國精忠。事君竭孝。心懸扈從。徧祝靈祇。以風山靈德王昔年因舉兵師。曾陳禱祝。無虧響應。顯有感通。遂懇悃告虔。許崇堂殿。洎清秋却歸(闕)披覩(闕)陳既忠誠感動神明。行襃贈先酬靈貺。次乃親分指畫。委仗腹心。按山川展拓基坰。順岡阜增添爽塏。形勝並皆換舊。規模一概從新。居中而殿宇崇嚴。四面而軒廊顯敞。周迴戶牖。甃砌堦墀。搆之以梓楩柟。飾之以元黃丹漆。外則浚川源之澂澈。內則添竹樹之青蒼。至於廣廈神儀。崇軒侍衞。車輿僕從。帳幄簾櫳。鼎餁庖。籩簦器皿。請福祈恩之所。獻牲納幣之筵。並極鮮華。事無不備。丙戌年八月二十四日起首。至其年十一月畢功。土木皆是精新。禋祀常嚴豐潔。仍展牲牢簫¶ 
<pb:NFKB_QTW_p0130-16a>
鼓。慶樂迎神。耀威靈而萬古傳芳。標懿號而千秋不朽。一則酬忠臣之啟願。二則答陰[:#AS-84EC:⿰⻖⿱步馬]之相扶。唯冀明神。永安締構。稟元化而同垂恩福。鎮土疆而廕護軍民。保四時風雨順調。(闕)永絕天灾地沴。常歡俗阜時康。巍乎煥乎。美矣盛矣。今則功用既就。良願已酬。因勒貞珉。聊書摭實。所貴後來賢彥。知予精敬神明。不假繁文。粗紀年月。時寶正六年重光單閼歲為相之月二十有三日記。天下都元帥吳越國王錢鏐。¶ 

** 真聖觀碑¶ 
:PROPERTIES:
:TITID: QTWTIT03923
:PERSID: QTWAUT0081
:END:

若夫真聖之教。大道為先。恍惚難名。虛無罔象。剏極於元黃之始。施功於融結之前。籠罩九(闕)森羅萬物。可大可久。元之又元。豈推步之能窮。非名言之可載。太上老君者。神凝太素。氣積混茫。誕形雖感於星精。崇德實標於道祖。當驪陸犧軒之代。則同出而異名。洎陶唐殷夏之年。乃殊途而一貫。抗世立法。為師為臣。恢張沖漠之風。振蕩希夷之迹。及乎姬周建國。仙聖膺期。託孕元姝。寓形楚國。指李言姓。視耳傳名。雙柱三門。式表儀形之異。龎眉鶴髮。更彰耆耋之尊。然而隱跡公朝。韜光柱史。魯宣父起猶龍之嘆。尹¶ 
<pb:NFKB_QTW_p0130-17a>
先生知望氣之祥。莫不經演五千。齡高八百。唐朝將基王業。遠託真源。廣啟元關。累崇徽號。由是普天之下。悉立道宮。皆以紫極為名。冀以奉行齋醮。當府頃嘗建置。歲月已深。後因大盜經過。恣其煨燼。緬惟道館。久曠真風。因為重興。俾延多福。竊詳載籍。靜究源流。但以老君稟虛無精。應混元氣。託神明之質。先天地而生。在三皇五帝之時。則自號鬱華廣壽。及殷商成周之代。則官居柱史王師。出入自然。應期而現。後以周王之世。再誕於苦縣瀨鄉。道震中華。化行西域。然而位居太乙。尊號帝君。統御十方。施生萬物。配三光而普照。綿萬劫以長生。前朝欲濬靈源。仰攀仙系。寧同血允。聊比宗祊。則老君自是大道之至真。非唐家之枝派。夫軒轅大聖。必問道於崆峒。周穆至仁。亦學仙於瑤水。是以追崇道教。廣務勝因。絳闕朱臺。遠比蓬萊之境。星壇月殿。大新焚醮之場。必冀元功。克臻靈貺。其餘隙地。閒植松筠。白鹿青羊。自遨遊於春嶺。清風皓月。更縈帶於秋江。立吳都元教之觀名。千秋不朽。改越國紫宮之真聖。萬載永隆。足使大道常興。真風不墜。大顯元元之教。永資邦國之休。宜刻貞珉。式揚光烈。¶ 

<pb:NFKB_QTW_p0130-18a>

** 建廣潤龍王廟碑¶ 
:PROPERTIES:
:TITID: QTWTIT03924
:PERSID: QTWAUT0081
:END:

蓋聞四靈表瑞。則龍神功濟於生民。百穀熟成。則水旱事關於陰[:#AS-84EC:⿰⻖⿱步馬]。而況浙陽重鎮。自古吳都。襟帶溪湖。接連江海。賦輿甚廣。田畝至多。須資灌溉之功。用奏耕桑之業。錢塘湖者。西臨靈隱。東枕府城。澄千頃之波瀾。承諸山之源派。梁大同中。湖干嘗置唐咸通中。刺史崔彥曾重修。鑿石為門。蒸沙起岸。自予扶翊聖運。移節建旄。舊日湖隄。盡為城宇。澄滓有同於鏡水。濟時每及於生靈。一郭軍民。盡承甘潤。逐年開豁。淼若浤(闕)長居一尺之深(闕)不竭元陽之失度其中菰蓮鬱茂。水族繁滋。蒸黎實藉以畋漁。河道常資於灌注。壯金城之一面。不異湯池。潤綠野之萬家。常如甘澤。固有神龍居止。水府司存。降景佑於生靈。興旱涸之風雨。原其自編祀典。積有歲年。雖陳奠酹之規。未施展敬之所。蓋為古來藩侯牧守。不能建立殿堂。予統吳越山河。綰天下兵柄。前後累申祈禱。皆致感通。既荷陰功。合崇祠宇。昨乃特於湖際。選定基坰。剏興土木之功。建立欒櫨之構。至於殿庭廊廡。門楹階墀。悉親起規模。指揮擘劃。俱臻壯麗。以稱精嚴。然後慎選良工。塑裝神像。威容赫奕。冠劒陰¶ 
<pb:NFKB_QTW_p0130-19a>
森。陳將僚侍衞之儀。列鐘鼓豆籩之位。以至車轝僕馬。帳幄盤筵。祭器爨。無不臻備。馨香薦獻。不闕四時。況鏡水清流。烟波浩渺。其湖周百餘里。其派數十餘川。濟物於人。功能及衆。亦無龍君之廟貌。予遂與錢塘龍君。一時建立廟堂。同表奏聞。乞加懿號。果蒙天澤。並降徽章。其所奉勅旨。具錄如後。勅。錢塘重地。會稽名邦。垂古今不朽之基。繫生聚無疆之福。有茲舊跡。特剏新規。豈曰神謀。實因心匠。蓋水府受天之職。庇民之功。歲時罔闕於牲牢。祈禱必觀於肸蠁。得一方之義化。致兩境之安康。錢鏐普扇仁風。久施異政。至誠所切。遂致感通。其錢塘湖龍王廟宜賜號廣潤龍王。鏡湖龍王廟宜賜號賛禹龍王。牒至準勅旨。若夫人惟神賛。神實人依。信冥陽共理之言。乃幽顯相須之義。今者式嚴廟貌。永受烝嘗。四時之殷薦不虧。萬姓之禱祠無闕。神其受天朝之寵賚。(闕)千古之光輝。常鎮吳邦。豫消灾沴。必使原田肥沃。克昌廣潤之名。穀稼豐登。更表土龍之德。今則嚴禋已立。邃宇咸周。聊記歲月。刻於貞珉。後來觀者。其鑒之哉。¶ 

** 投龍文¶ 
:PROPERTIES:
:TITID: QTWTIT03925
:PERSID: QTWAUT0081
:END:

<pb:NFKB_QTW_p0130-20a>

大道弟子天下都元帥尚父守中書令吳越國王錢鏐。年七十七歲。二月十六日生。自統制山河。主臨吳越。民安俗阜。道泰時康。市物平和。遐邇清晏。仰自蒼昊降佑。大道垂恩。今則特詣洞府名山。遍投龍。恭陳醮謝。上答元恩。伏願合具告祈。兼乞鏐壬申行年。四時履歷。壽齡遐遠。眼目光明。家國興隆。子孫繁盛。志祈元祝。允協投誠。謹詣太湖水府金龍驛傳於吳越國蘇州府吳縣洞庭鄉東臯里太湖水府告文。寶正三年歲在戊子三月丁未朔二十六日壬申投。¶ 

* 吳越文穆王錢元瓘¶ 
:PROPERTIES:
:PERSID: QTWAUT0082
:END:

元瓘字明寶。初名傳瓘。武肅王第七子。乾寧元年授鹽鐵發運巡官。又授金部郎中。天祐中累授檢校右僕射。梁貞明中進檢校太尉同中書門下平章事。龍德二年加特進檢校太尉兼侍中。後唐同光二年授開府儀同三司檢校太師兼中書令。長興三年。武肅王薨。襲位。改今名。加守中書令。四年封吳王。應順元年進封吳越王。晉天福元年授天下兵馬副元帥。五年授天下兵馬都元帥。六年加守尚書令。八月薨。年五十五。諡文穆。¶ 

<pb:NFKB_QTW_p0130-21a>

** 乞復父舊號表¶ 
:PROPERTIES:
:TITID: QTWTIT03926
:PERSID: QTWAUT0082
:END:

竊念臣父天下兵馬都元帥吳越國王臣鏐。爰自乾符之歲。便立功勞。至於天復之初。已封茅土。兩殄稽山之僭偽。頻叨鳳詔之襃崇。賜鐵券而礪岳帶河。藏清廟而銘鐘鏤鼎。歷事列聖。竭誠累朝。罄臣節以無虧。荷君恩而益重。楚茅吳柚。常居㣥后之先。赤豹黃羆。不在諸方之後。雲臺寫像。盟府書勳。勠力本朝。一心體國。常誡臣兄弟曰。汝等諸子。須記斯言。父老起自諸都。早平多難。素推忠勇。實效辛勤。遂蒙聖主之疇庸。獲忝真王之列壤。恒積滿盈之懼。豫懷燕翼之憂。蓋以恩禮殊尤。寵榮亢極。名品既逾於五等。春秋將及於八旬。不諱之談。爾當靜聽。而況手殲妖亂。親覩興亡。豈宜自為厲階。更尋覆轍。老身猶健。且作國王之呼。嗣子承家。但守藩臣之分。臣等鯉庭灑袂。鴈序書紳。中心藏之。敬聞命矣。頃以濟陰歸邸。梁苑稱尊。所在英雄。遞相倣斆。互起投龜之詬。皆興逐鹿之謀。惟臣父王。未嘗隨例。從微至著。悉蒙天子之絲綸。啟土封王。自守諸侯之土宇。乙酉歲。伏蒙莊宗皇帝遙降玉冊金印。恩加曲阜營邱。顯自大朝。來封小國。遂有強名之改補。實無干紀之包藏。¶ 

<pb:NFKB_QTW_p0130-22a>

兼使人徐筠等。進貢之時。禮儀有失。尚蒙赦宥。未寘典刑。敢不投杖責躬。負荊請罪。且爽為臣之禮。誠乖事上之儀。夙夜包羞。寢食俱廢。捧詔而神魂戰慄。拜章而芒刺交并。伏以皇帝陛下濬哲文思。含宏光大。智周萬物。日闢四方。既容能改之非。許降自新之恕。將功補過。捨短從長。矧茲近代相持。豈足深機遠料。且臣本道與淮南。雖連疆畛。久結仇讎。交惡尋盟。十翻九覆。縱敵已逾於三紀。弭兵纔僅於數年。諒非脣齒之邦。真謂腹心之疾。今奉詔書責問。合陳本末端由。布在衆多。寧煩覼縷。彼既人而無禮。此亦和而不同。近知侵軼荊門。乖張事大。儻王師之問罪。願率衆以齊攻。必致先登。庶觀後效。橫秋鵰鶚。祗待指呼。躍匣蛟龍。誓平讎隙。今則訓齊樓櫓。淬礪戈鋋。決副天威。冀明臣節。伏以臣父王鏐。已於汎海。繼有飛章。陳父子之丹誠。高懸皎日。展君臣之大義。上指圓穹。其將修貢賦於梯航。混車書而表率。如虧奉職。自有陰誅。今春已具表章。未蒙便賜俞允。地遠而經年方達。天高而瀝懇難通。伏乞聖慈。曲行明命。淩霜益翠。始知松柏之心。異日成功。方顯忠臣之節。臣瓘等無任感激祈恩戰懼依投之至。謹遣急腳閒道¶ 
<pb:NFKB_QTW_p0130-23a>
奉絹表陳。乞奏謝以聞。¶ 

** 請建龍冊寺奏¶ 
:PROPERTIES:
:TITID: QTWTIT03927
:PERSID: QTWAUT0082
:END:

襲爵四年。曾無顯效。受鳳池之真命。降龍冊以雙封。臣特於府城外造寺一所。前百步起樓號奉固。其寺額乞以龍冊為名。¶ 

** 楊瑫等改補節度子將牒¶ 
:PROPERTIES:
:TITID: QTWTIT03928
:PERSID: QTWAUT0082
:END:

勅。淮南鎮海鎮東等軍節度散子將充上直從散員旗副將檢太子賓客楊瑫等。牒奉處分。前人毅勇資身。忠貞秉志。或屢隨征討。或頻效飛馳。予自紹統山河。已曾遍施酬奬。昨者疊膺雙冊。繼耀土茅。今則特均雨露之恩。溥示維持之命。更聞盡節。薦可甄升。事須改補節度子將仍牒知者。故牒。清泰三年正月日牒。¶ 

* 吳越忠懿王錢俶¶ 
:PROPERTIES:
:PERSID: QTWAUT0083
:END:

俶字文德。文穆王第九子。晉天福四年除內牙諸軍指揮使。開運四年出鎮台州。是年忠獻王薨。弟宏倧襲位。內牙統軍使胡進思廢宏倧。迎俶立之。漢乾祐二年授東南面兵馬都元帥鎮海鎮東等軍節度使開府儀同三司檢校太師中書令杭州越州大都督上柱國吳越國王。三年加¶ 
<pb:NFKB_QTW_p0130-24a>
守尚書令。周顯德中加天下兵馬都元帥。宋建隆元年進授天下兵馬大元帥。太平興國三年再朝京師。遂上表納土。封淮海國王。雍熙元年改封漢南國王。出為武勝軍節度使。尋改封南陽國王。表辭國王。改封許王。端拱元年徙封鄧王。八月薨。年六十。追封秦國王。諡忠懿。¶ 

** 宗鏡錄序¶ 
:PROPERTIES:
:TITID: QTWTIT03929
:PERSID: QTWAUT0083
:END:

詳夫域中之教者三。正君臣。親父子。厚人倫。儒。吾之師也。寂兮寥兮。視聽無得。自微妙升虛無。以止乎乘風馭景。君得之則善建不拔。人得之則延貺無窮。道。儒之師也。四諦十二因緣三明八解脫。時習不忘。日修以得。一登果地。永達真常。釋。道之宗也。惟此三教。並自心修。宗鏡錄者。智覺禪師所撰也。總乎百卷。包盡微言。我佛金口所宣。盈於海藏。蓋亦提誘後學。師之智慧辯才。演暢萬法。明了一心。禪際河游。慧閒雲布。數而稱之。莫能盡紀。聊為小序。以頌宣行云爾。¶ 

** 黃塔記¶ 
:PROPERTIES:
:TITID: QTWTIT03930
:PERSID: QTWAUT0083
:END:

敬天修德。人所當行。矧俶忝嗣丕圖。承平滋久。雖未致全盛。可不上體祖宗師仰瞿曇氏慈忍力所沾溉耶。凡於萬¶ 
<pb:NFKB_QTW_p0130-25a>
機之暇。口不輟誦釋氏之書。手不停披釋氏之典者。蓋有深旨焉。諸宮監尊禮佛螺髻髮。猶佛生存。不敢私祕宮禁中。恭率瑤具。創窣堵波於西湖之滸。以奉安之。規模宏麗。極所未見。極所未聞。宮監宏願之始。以千尺十三層為率。爰以事力未充。姑從七級梯旻。初志未滿為慊。計甎灰土木油錢瓦石。與夫工藝像設金碧之嚴。通緍錢六百萬。視會稽之應天塔。所謂許元度者。出沒人閒凡三世。然後圓滿願心。宮監等合力。於彈指頃。幻出瑤坊。信多寶如來分身應現。使之然耳。顧元度有所不逮。塔成之日。又鐫華嚴諸經。圍繞八面。真成不思議劫數大精進幢。於是合十指爪以賛歎之。塔曰黃云。吳越國王錢俶拜手謹書於經之尾。¶ 

** 梵天寺經幢記¶ 
:PROPERTIES:
:TITID: QTWTIT03931
:PERSID: QTWAUT0083
:END:

竊以奉空王之大教。尊阿育之靈蹤。崇雁塔於九重。衞鴻圖於萬祀。梵剎既當於圓就。寶幢是鎮於方隅。遂命選以工人。鑿於巨石。琢鞭來之堅固。狀涌出之規儀。玉削霜標。花雕八面。勒佛頂隨求之嘉句。為塵籠沙界之良因。所願家國咸康。封疆永肅。祖世俱乘於多福。宗親常沐於慈恩。¶ 

<pb:NFKB_QTW_p0130-26a>

職掌官僚。中外寧吉。仍將福祉。遍及幽明。凡在有情。希沾妙善。乾德三年乙丑歲六月庚子朔十五甲寅日立。¶ 

** 新建佛國寶幢願文¶ 
:PROPERTIES:
:TITID: QTWTIT03932
:PERSID: QTWAUT0083
:END:

蓋聞慧炬西然。法雲東被。眷言興建。實煥編。我國家列壤受封。帶河礪岳。既勤王而繼世。諒荷寵以乘時。言念真宗。聿懷多福。於是旁搜勝景。廣闢宏規。築湖畔之山岡。搆城西之佛閣。莫不遐森梓。妙選楩柟。營窣漢之基坰。列倚天之像設。釋迦化主。中尊而高儼睟容。慈氏彌陀。分坐而淨標妙相。仍於寶地。對樹法幢。雕築琅玕。磨礱圭璧。勒隨求之梵語。刊佛頂之祕文。直指丹霄。雙分八面。伏願興隆霸祚。延遠洪源。受靈貺於祖先。助福禧於悠久。軍民輯睦。疆埸肅寧。宗族以之咸康。官僚以之共治。四十八願。永符法處之良因。八十種好。更備曇摩之圓智。得大堅固。不可稱量。凡在含生。同躋覺路。天下大元帥吳越國王錢俶建。時大宋開寶二年乙巳歲閏五月日。¶ 

* 閩第六主王羲¶ 
:PROPERTIES:
:PERSID: QTWAUT0084
:END:

羲初名延羲。閩太祖審知少子。康宗遇弒。自稱威武節度使閩國王。更今名。改元永隆。三年僭號皇帝。六年為拱宸¶ 
<pb:NFKB_QTW_p0130-27a>
都指揮使朱文進閤門使連重遇所弒。僭諡睿文廣武明聖元德隆道大孝皇帝。廟號景宗。¶ 

** 奏晉帝書¶ 
:PROPERTIES:
:TITID: QTWTIT03933
:PERSID: QTWAUT0084
:END:

久增景慕。莫會光塵。但循戰國之規。敢預睦鄰之道。一昨安州有故。脫難相歸。邊校貪功。乘便據壘。矧機宜之孰在。顧茫昧以難申。否臧皆凶。乃大易之明義。進取不止。亦聖人之厚顏。適屬暑雨稍頻。江波甚漲。指揮未到。事實已違。今者猥沐睿咨。曲形宸指。歸其俘獲。示以英仁。其如軍法朝章。彼此不可。揚名建德。曲直相懸。雖認好生。匪敢聞命。其杜光鄴等五百七人。已令卻過淮北。¶ 

