#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0236-22a> 
#+PROPERTY: JUAN 0237
欽定全唐文卷二百三十七¶ 

<pb:KR4h0168_NKFB_0237-01a>

* 蘇安恒¶ 
:PROPERTIES:
:PERSID: QTWAUT0376
:END:

安恒。冀州武邑人。神龍初為習藝館內教。節愍太子之難。¶
或讒安恒豫謀。下獄死。睿宗立。詔贈諫議大夫。¶ 

** 請復位皇太子䟽¶ 
:PROPERTIES:
:TITID: QTWTIT05416
:PERSID: QTWAUT0376
:END:

臣聞歷數在躬。握璿璣者哲后。天命攸屬。臨寶極者聖人。¶
或揖讓而昇。或干戈以定。二途一也。古今共之。伏惟皇帝¶
陛下德合天地。澤流河海。庶物和平。靈光充塞。臣謂胥庭¶
之化。無以過也。陛下欽先聖之顧託。受嗣子之推讓。豈不¶
<pb:KR4h0168_NKFB_0237-01b>
以極斯大節。成此鴻勳。應天順人。于今二十餘年矣。臣馳¶
情緗素。竊見女媧之代。風俗樸。人淳易理。垂衣拱手。不足¶
可言。洎漢朝以惠帝幼沖。呂后監撫。享國八歲。日不暇給。¶
雖傳策。亦烏足道哉。豈如陛下之在位。五星同色。四海無¶
波。陛下造明堂。即祖文宗武之業也。封中岳。則萬代一時¶
之事也。受寶圖。即河圖洛書之瑞也。功既大矣。業既成矣。¶
即當捐其犬馬。減其服御。觀四大其如遺。視萬乘其若脫。¶
陛下豈不聞虞舜褰裳。周公復辟。良以大禹至聖。成王既¶
長。推位遜國。其道備焉。故舜之於禹。事祗族親。旦與¶ 
<pb:KR4h0168_NKFB_0237-02a>
成王。不離叔父。且族親何如子之愛。叔父何如母之恩。今¶
太子孝敬是崇。春秋既壯。若使統臨宸極。何異陛下之身。¶
陛下年德既尊。寶位將倦。機務殷重。浩蕩勞心。何不釋位¶
東宮。自怡聖體。陛下縱日慎一日。雖休勿休。其若大寶何。¶
其若人事何。陛下輟金輪聖神等號。即是厭倦萬機之象。¶
此謂天意也。太子以奸臣枉搆。久巳自新。相王推位青宮。¶
退居朱邸。天下聞之。莫不謳吟聖代。此謂人事也。故知天¶
意人事。鍾我聖朝。大臣重祿不言。近臣畏罪不諫。使吾君¶
有堯舜之位。不行堯舜之道。故書曰后德惟臣。此之謂也。¶
<pb:KR4h0168_NKFB_0237-02b>
臣又聞自古明王之以孝理天下者。不見二姓而俱王也。¶
當今梁定河內建昌諸王等。承陛下之蔭覆。並得封王。臣¶
恐千秋萬歲之後。於事非便。臣請黜為公侯。任以閑薄曹¶
務。臣又聞陛下有二十餘孫。今無尺土之侯。此非長久計¶
也。臣請四面都督及要衝州郡。分土而王之。縱今年尚幼¶
小。未聞養人之術。臣請擇立師傅。成其孝敬之道。將以夾¶
輔周室。藩屏皇家。使累葉重光。饗祀不輟。斯為美矣。豈不¶
大哉。臣今又聞胡賊侵邊覘中國。陛下居總章申廟算。赫¶
然發怒。分閫出師。輓粟飛芻。十室而九。撓簳鑠刃。以時繫¶ 
<pb:KR4h0168_NKFB_0237-03a>
年。即士卒不遑。府庫空竭。此其謂也。陛下若能告倦萬幾。¶
推位太子。分州列郡。以王子孫。自然四夷聞之。繫頸面縛。¶
百姓聞之。鼓腹擊壤。史臣曰。掩媧燧而邁胥庭。後代聞之¶
曰。四三皇而六五帝。豈虛也哉。豈虛也哉。臣山中一草萊¶
耳。無擊鐘鼎食之榮。有碩學鴻儒之業。臣來日。跪而辭父。¶
父謂臣曰。丈夫處代。君子生年。必當獻一謀畫一策。厥塗¶
不就。草木何殊。今上有堯舜之德。下有稷皐之位。古人有¶
言。欲安其家。必先安其國。欲安其親。必先安其君。當今天¶
下雖安。亦有未然之計。故書曰。若昔大猷。制理於未亂。保¶
<pb:KR4h0168_NKFB_0237-03b>
邦於未危。此其謂也。臣母又謂臣曰。朝暮倚閭而望。汝若¶
能上干人主。進書獻說。揚名後代。以榮父母。是吾之子也。¶
臣感父母之言。明發不寐。今故杖策千里。徒步三川。雖牽¶
拙而無同。敢獻芹而竊抃。陛下若採微臣一言之善。成家¶
國萬代之基。臣之懇誠幸甚。謹言。¶ 

** 請復位皇太子第二䟽¶ 
:PROPERTIES:
:TITID: QTWTIT05417
:PERSID: QTWAUT0376
:END:

臣聞忠臣不順時而取寵。烈士不惜死而偷生。故君道不¶
明者。忠臣之過歟。臣道不軌者。烈士之過歟。伏惟皇帝陛¶
下功格四表。道大百王。昔者先皇晏駕。留其顧託。將以萬¶ 
<pb:KR4h0168_NKFB_0237-04a>
務殷廣。令陛下兼知政事。雖唐堯虞舜居其位。而共工伯¶
鯀在其朝。閒陛下骨肉之恩。阻陛下母子之愛。愚臣謂聖¶
情以運祚將衰。極斯大節。天下之人。謂陛下微弱李氏。貪¶
天之功。何以年在耄倦。而不能復子明辟。使忠言莫進。姦¶
邪乘時。夷狄紛擾。屠害黎庶。陛下雖納隍軫念。亦何以救¶
此生靈。臣聞天下者。神堯文皇之天下也。昔有隋失馭。小¶
人道長。㣥雄駭鹿。四海瞻烏。皇唐親事戎旃。鳳翔參野。削¶
平㝢縣。龍飛踐極。歃血為盟。指河為誓。非李氏不王。非功¶
臣不封。陛下雖居正統。實因唐氏舊基。故詩曰。惟鵲有巢。¶
<pb:KR4h0168_NKFB_0237-04b>
惟鳩居之。此言雖小。可以喻大。陛下自坤生德。乘乾作主。¶
豈不以上符天意。下順人心。東宮昔在諒陰。相王又非長¶
子。陛下恐宗祀中絕。所以應其謳歌。當今太子追迴。年德¶
俱盛。陛下貪其寶位。而忘母子深恩。臣聞京邑翼翼。四方¶
取則。陛下蔽太子之元良。枉太子之神器。何以教天下母¶
慈子孝焉。何以使天下移風易俗焉。惟陛下思之。將何聖¶
顏以見唐家宗廟。將何誥命以謁大帝墳陵。陛下何故日¶
夜積憂。不知鐘鳴漏盡。臣愚以為天意人事。還歸李家。陛¶
下雖安天位。殊不知物極則反。器滿則傾。故語曰。當斷不¶ 
<pb:KR4h0168_NKFB_0237-05a>
斷。反受其亂。此之謂也。陛下不如高揖樞務。自怡聖躬。命¶
史臣以書之。令樂府以歌之。斯亦太平之盛事也。臣聞見¶
過不諫。非忠臣也。畏死不言。非勇士也。臣何惜一朝之命。¶
而不安萬乘之國哉。故曰苟利國家。雖死可矣。願陛下暫¶
輟萬務。詳臣愚見。陛下若以臣為忠。則從諫如流。擇是而¶
用。若以臣為不忠。則斬取臣頭。以令天下。¶ 

** 理魏元忠䟽¶ 
:PROPERTIES:
:TITID: QTWTIT05418
:PERSID: QTWAUT0376
:END:

臣伏聞昔者明王有含天下之量。有濟天下之心。必能達¶
天下之善。除天下之惡。若為君上而不行此四者。則當神¶
<pb:KR4h0168_NKFB_0237-05b>
冤鬼怒。陰錯陽亂。欲使國家榮泰。其可得乎。伏惟皇帝陛¶
下懸像設教。順時致理。非不欲襃進良直。屏黜姦佞。蓋為¶
逆耳者寡。順情者多。陛下往日革命之初際。即能勤於庶¶
政。親總萬幾。博採謀猷。旁求俊彥。故四海之內。以陛下為¶
納諫之主。陛下朞年以來。怠於政事。讒邪結黨。水火成災。¶
百姓不親。五品不遜。故四海之內。以陛下為受佞之主。當¶
今邪正莫辨。獄訟蒙冤。豈陛下昔是而今非。蓋居安忘危¶
之失也。臣竊見御史大夫檢校太子左庶子同鳳閣鸞臺¶
平章事魏元忠。廉直有聞。位居宰輔。履中正之基者。用元¶ 
<pb:KR4h0168_NKFB_0237-06a>
忠為龜鑑。踐邪佞之路者。疾元忠如仇讎。伏見麟臺監張¶
易之兄弟。在身無德。於國無功。不逾數年。遂極隆貴。自當¶
飲冰懷懼。酌水思清。夙夜兢兢。以荅恩造。不謂溪壑其志。¶
豺狼其心。欲指鹿而獻蒲。先害忠而損善。斯將亂代之法。¶
汚我明君之朝。自元忠下獄以來。臣見長安城內。街談巷¶
議。皆以陛下委任姦佞。斥逐賢良。以元忠必無不順之言。¶
以易之必有交亂之意。相逢偶語。人心不安。雖有忠臣烈¶
士。空撫髀於私室。而鉗口不敢言者。皆懼易之等威權。恐¶
無辜而受戮。亦徒虛死耳。今三秋屆節。蕃中則馳馬盛肥。¶
<pb:KR4h0168_NKFB_0237-06b>
九牧作貢。天下則歛賦繁重。以臣言之。此巳不勝其弊。況¶
又聞陛下縱逸讒慝。禁錮善良。倘刑罰失中。則遐邇生變。¶
臣恐四夷因之。即窺覘得失。以為邊郡之患。百姓因之。即¶
聚結義兵。以除君側之惡。復恐逐鹿之黨。叩關而至。亂階¶
之徒。從中相應。爭鋒於朱雀門內。問鼎於大明殿前。陛下¶
將何事以謝之。復何方以御之。臣今為陛下計。安百姓之¶
心者。莫若收雷電之威。解元忠之網。復其爵位。君臣如初。¶
則天下幸甚。陛下好生惡殺。縱不能斬佞臣頭以塞人望。¶
臣請奪其榮寵。翦其羽翼。無使權柄在手。驕橫日滋。專國¶ 
<pb:KR4h0168_NKFB_0237-07a>
倍於穰侯。迴天過於左悺。則社稷危矣。惟陛下圖之。臣雖¶
微賤。天性愚直。未曾謁王侯將相。亦不識元忠易之之面。¶
豈此可親而彼可踈。但恐讒邪長而忠臣絕。伏惟陛下暫¶
回天鑒。察臣此心。即微臣朝得志行。夕死無恨。¶ 

* 于知微¶ 
:PROPERTIES:
:PERSID: QTWAUT0377
:END:

知微字辨機。太僕少卿立政子。永徽元年以門蔭補宏文¶
生。三年擢進士第。釋褐授太子內坊丞。遷祕書郎。累官太¶
子左庶子太僕少卿。封東海郡侯。除[:#AS-8862:⿱亠兊]州都督。景雲二年¶
進封公。檢校鴻臚少卿。太極二年卒。¶ 
¶
<pb:KR4h0168_NKFB_0237-07b>

** 明堂令于大猷碑¶ 
:PROPERTIES:
:TITID: QTWTIT05419
:PERSID: QTWAUT0377
:END:

粵以天子制爵祿。諸侯掌邦畿。五十里之國者(闕十一字)十有¶
一。蓋所以設方伯。置令長。彊理宇宙。宰制㣥庶者矣。故汝¶
南國之心腹。河東郡之股肱。非賢勿居。惟材是寄。大則曳¶
青縞而紆銀印。小則綰墨綬而佩銅章。是以(闕一字)宰(闕一¶
字)城皇漢則以南臺御史俾居(闕一字)邑大晉則以東宮(闕¶
一字)人故能齊其政而不失其宜。修其教而不易其俗者。¶
其惟明堂縣令東海于公乎。公諱大猷。字徽本。東海郯人。¶
後(闕三字)遂寓家雍州。今高(闕二字)也。(闕二字)帝(闕一字)之命官開¶
國。侯¶ 
<pb:KR4h0168_NKFB_0237-08a>
伯之保姓受氏。祚(闕一字)則周公之允。邘韓則武王之穆。金¶
章建國。里中大丞相之門。玉帳(闕一字)家。閫外列將軍之㦸。¶
曾祖宣道。隨內史舍人左衞率成安縣開國子。皇朝贈使¶
持節都督涼肅甘[:#AS-9376:●]沙五州諸軍事涼州刺史。諡曰獻。徐¶
邈以東州儒素。劉超則西省人倫。表(闕二字)而警彤闈。執虎¶
符而飛(闕三字)德降表墳之贈。優賢崇告第之儀。祖志寧。禮¶
部尚書侍中尚書左僕射太子太傅太師上柱國燕國公。¶
贈使持節都督幽易媯檀平燕六州諸軍事幽州刺史。諡¶
曰定。皂裾瓊佩。北斗喉舌之司。絳服金蟬。西掖股肱之寄。¶
<pb:KR4h0168_NKFB_0237-08b>
劒履上殿。方崇重傅之恩。羽葆葢車。式備尊師之禮。鳳扆¶
推其獻納。龍樓(闕一字)其(闕二字)父立政。尚書吏部郎中國子¶
司業太子率更令渠虢二州刺史太僕少卿上護軍仙臺¶
侍女禮閣郎官。攝齋槐肆之前。曳組桂山之下。郗超以蕃¶
伯之望。職總(闕一字)河。馬防以(闕一字)公之材。榮參象海。公丹¶
山鳳下。滄溟鯤化。明珠則徑寸為寶。白璧則盈尺稱珍。小¶
年識五方之書。大成通九經之義。嬉戲則以詩書禮樂。造¶
次則以孝友謙沖。顯慶三年解褐左千牛備身。材推令德。¶
士選良家。青璅晨嚴。赤墀近侍。緣坐左遷梓州參軍事。譴¶ 
<pb:KR4h0168_NKFB_0237-09a>
即讁居。咎非投俾。郗嘉賓之卓犖高雋。見(闕一字)公軍。袁彥¶
道之俶儻不羈。言歸柏府。轉桂州都督府功曹參軍。境接¶
鳶溪。載洽昇龍之譽。地鄰鯨海。幾淪棲鳳之材。文明元年¶
選授蘇州司兵參軍。東里藩維。恐老荊州從事。南中方鎮。¶
謂屈蠻府參軍。屬攀號弓劒。遏密金石。錫印章而錄舊。膺¶
璽誥而念勞。垂拱三年勅除并州大都督府士曹參軍。唐¶
叔翦桐之境。遲爾材(闕三字)分竹之郊。光我藩翰。枌榆之地。¶
誠為沮洳之川。豐沛之郊。何必芒碭之澤。帝鄉推其善價。¶
公府義其良圖。惡少遷佩犢之風。流俗漸驅鷄之化。永昌¶
<pb:KR4h0168_NKFB_0237-09b>
元年授洛州(闕二字)參軍。向雄佐鎮西之府。毛玠處平南之¶
軍。太守范滂。主諾之聲猷自遠。功曹岑晊。坐嘯之風裁獨¶
高。制授朝散大夫。餘如故。尋加朝請大夫。行(闕一字)州(闕一¶
字)官縣令。榮曜朱紱。材光紫誥。蔣公炎豈千石之器。而委¶
割鷄。龎士元非百里之材。方思展驥。制除德州司馬。又遷¶
汾州長史。一冠介幘。二職彤襜。歷從事之班。居(闕二字)之(闕¶
一字)形色安於席地。神意見乎屏(闕一字)不撓於危。無負於¶
物。聖歷元年除使持節隨州諸軍事隨州刺史。田叔以壯¶
勇而刺三河。王尊以忠貞而驅九折。分行(闕二字)朱明以㓨¶
強宗。¶ 

<pb:KR4h0168_NKFB_0237-10a>

獨坐州鎮。元英而按豪族。聖歷二年制除雍州明堂縣令。¶
黃圖帝國。黑水神皐。地即京都。人多傑暴。信陽侯之門客。¶
尚在必誅。寧平主之家僮。猶(闕三字)威信表西門之化。惠愛¶
奉東里之風。抑挫右姓。誅(闕二字)猾。災蝗宛轉。由去督郵。義¶
鳥歸飛。為馴童子。推誠而理。則人不忍欺。宿訟無冤。則吏¶
維仰德。加以笙簧六籍。篋笥五經。三寸弱毫。迴鸞拂羽。四(¶
闕一字)油素。縞鳳和鳴。眷眷吏人。預軫去思之戀。依依故老。¶
每哥來晚之謠。悲夫。安仁七旬。不遇箱中之術。桓侯五日。(¶
<pb:KR4h0168_NKFB_0237-10b>
闕一字)聞壁上之行。以聖歷三年七月十日。終於萬年縣常¶
樂里之私第。春秋五十七。黃髮攀輈。心傷折石之痛。元髫¶
戀[:#AS-FEEF:●]¶ 
[:#AS-FBED:●]匹。瞼盈埋玉之悲。公劒¶
號純鈎。珍稱(闕一字)炎。儀表(闕二字)風神壯勇。黃金必棄。每見¶
揮鋤。赤仄無留。恒持挂樹。總角之歲。隱幔駭而不驚。佩觿¶
之年。(闕一字)衣去而無慍。一日千里。四代五公。忠孝足以光¶
時。能賢足以軌物。夫人滎陽鄭氏。父(闕一字)矩雍州富平縣¶
令。魏趙郡李氏外(闕二字)都公(闕二字)公(闕一字)服尚書(闕一字)衣¶
蕙問都(闕一字)蘭儀婉淑。女訓芬乎奉卄[:#AS-FBEC:●]帚。母師光乎主¶
饋。即以其年歲次庚子十一月乙亥朔十二日景戌。合葬¶
於雍州三原縣萬壽鄉(闕一字)坳之先¶ 
<pb:KR4h0168_NKFB_0237-11a>
塋。禮也。兄銀青光祿大夫行太子左庶子使持節都督[:#AS-8862:⿱亠兊]¶
州諸軍事[:#AS-8862:⿱亠兊]州刺史辨機。鯉庭禮樂。鵷序梓。搖山入輔。擢¶
彼正人。外臺出(闕一字)慰茲㣥庶。鶺鴒懷斷。(闕一字)摧金玉之¶
心。鴻鴈悲鳴。若灑瓊[:#AS-9061:⿰王褱]之(闕一字)嗟乎。八龍長逝。三虎永懷。¶
庶振家聲。思光祖德。南陽陌上。爰標構石之墳。京兆阡傍。¶
俾建生金之碣。其詞曰。¶ 

浩浩洪源。(闕三字)代(闕二字)朱輪。翻飛紫葢。錫爵分茅。命官食¶
采。邘韓之穆。里閭其大。(其一)傅相繼業。公侯踵武。氣雄家邦。¶
榮曜區宇。人之領袖。物之規矩。(闕四字)量(闕二字)公輔(其闕一¶
<pb:KR4h0168_NKFB_0237-11b>
二字)明俊德。丕承寵光。風儀礌落。天骨昂藏。家(闕一字)之盛。¶
門戶之綱。襲茲圭組。侍彼巖廓。(其三)銅陵之東。珠崖之北。姑¶
蘇臺下。晏溫鼎側。囂然令望。偉哉高(闕一字)端委佐茲。刑清¶
訟息。(其闕一四字)以師友。賢哉主吏。聯翩化鶴。徘徊展驥。球琳¶
之寶。瑚璉之器。白日既披。青雲自致。(其五)漢東舊國。隨有大¶
名。關西列郡。秦稱上京。(闕一字)有良翰。宰(闕三字)教漸(闕二字)威¶
加(闕一字)城。(其六)秩秩德音。凜凜風格。山靈固(闕一字)河神是迫。¶
手荅牋書。心明糺擿。虫螟感化。犬牙移陌。(其七)僉言惠愛。帝¶
曰允諧。劇(闕一字)¶ 
[:#AS-81BC:⿱冖小]¶ 
(闕一字)繁俗(闕一字)懷。祥鸞翽翽。鳴鳳喈喈。(闕四字)¶ 

<pb:KR4h0168_NKFB_0237-12a>
玉樹(闕一字)埋。(其入)衣冠道謝。衮職誰補。(闕三字)䫻風悲。蒼茫霧¶
苦。寂寂兮荒隧。幽幽兮后土。石槨掩兮千年。金聲振兮萬¶
古。(其九)¶ 

* 魏知古¶ 
:PROPERTIES:
:PERSID: QTWAUT0378
:END:

知古。深州陸澤人。舉進士。長安中歷遷鳳閣舍人衞尉少¶
卿。神龍初擢拜吏部侍郎。授晉州刺史。睿宗景雲二年遷¶
右散騎常侍同中書門下平章事。先天二年累封梁國公。¶
知吏部尚書。開元二年改紫微令。除工部尚書。罷知政事。¶
三年卒。年六十九。贈幽州都督。諡曰忠。¶ 
¶
<pb:KR4h0168_NKFB_0237-12b>

** 荅張九齡賀西幸延期表¶ 
:PROPERTIES:
:TITID: QTWTIT05420
:PERSID: QTWAUT0378
:END:

省表具知。朕初聞三輔之閒。今歲善熟。朕緣陵寢。誠欲西¶
幸。然積累虛年。乍得小稔。即又聚食。心所重難。儻夏麥不¶
登。未免匱乏。百姓不足。君孰與安。所以再三痛懷。欲去不¶
忍。至於宮苑所樂。氣候非宜。苟得人安。終不以此為念。卿¶
可宣前旨。更俟後期。所請徧示朝列及宣付史官。亦豈煩¶
也。任卿等自商量。¶ 

** 諫造金仙玉真觀䟽¶ 
:PROPERTIES:
:TITID: QTWTIT05421
:PERSID: QTWAUT0378
:END:

臣聞穀梁傳曰。古之君人者。必時視人之所勤。人勤於力。¶ 

<pb:KR4h0168_NKFB_0237-13a>

則功築罕。人勤於財。則貢賦少。人勤於食。則百事廢。書曰。¶
不作無益害有益。又曰。罔咈百姓以從已之欲。禮曰。季夏¶
之月。樹木方盛。無有斬伐。不可興土功以妨農。又曰。季夏¶
行冬令。則風寒不時。語曰。修已以安百姓。此皆興化立理¶
之教。為政養人之本也。今陛下為公主造觀。將樹功德以¶
祈福佑。但兩觀之地。皆百姓之宅。卒然迫逼。令其轉徙。扶¶
老攜幼。投竄無所。發剔椽瓦。呼嗟道路。乖人事。違天時。起¶
無用之作。崇不急之務。㣥心震搖。衆口藉藉。陛下為人父¶
<pb:KR4h0168_NKFB_0237-13b>
母。欲何以安之。且國有冊。君舉必記。動則左史書之。言則¶
右史書之。是以非禮勿言。非禮勿動。夫如是。則君之所舉。¶
可不慎歟。微臣備位諫諍。兼秉史筆。書而不法。後嗣何觀。¶
臣愚必以為不可。伏願俯順人欲。仰稽天意。降德音。下明¶
策。速罷功役。收之桑榆。其失不遠。¶ 

** 又諫營道觀䟽¶ 
:PROPERTIES:
:TITID: QTWTIT05422
:PERSID: QTWAUT0378
:END:

臣聞人以君為天。君以人為本。人安則政理。本固則邦寧。¶
自陛下戡翦兇逆。君臨寶位。蒼生喁喁。以謂朝有新政。今¶
風教頹替。日甚一日。府藏空虛。人力凋敝。營作不息。官員¶
日增。諸司試補員外檢校等官。僅至二千餘人。太府之布¶ 
<pb:KR4h0168_NKFB_0237-14a>
帛以殫。太倉之米粟不支。又金仙玉真等觀。造作咸非急¶
務。臣先請奏停。竟亦未止。今歲前水後旱。五穀不熟。若至¶
來春。必甚饑饉。陛下為人父母。欲何方以賑恤。療饑拯溺。¶
須及其時。又突厥於中國為患。其來自久。其人本無禮義。¶
焉有誠信。今雖遣使來請結婚。恐豺狼之心。首鼠何定。弱¶
則順伏。強則驕逆。屬草衰月滿。弓勁馬肥。乘中國飢虛。在¶
和親際會。窺犯亭鄣。國家何以防之。臣所論者。事甚急切。¶
伏願特垂詳察。¶ 

** 報吐番宰相坌達延書¶ 
:PROPERTIES:
:TITID: QTWTIT05423
:PERSID: QTWAUT0378
:END:
¶
<pb:KR4h0168_NKFB_0237-14b>

承屯聚兵馬。初不知者。頗亦為疑。但以彼國君臣。素敦信¶
義。況立盟誓。又結婚姻。悠悠之談。復何足信。若見利忘義。¶
破親負約。神道不遠。何以逃殃。自見來書。果符意揣。兩國¶
和好。百姓安寧。永絕邊釁。豈非好事。所論分界。先有盟書。¶
今奉勅令左散騎常侍解琬往河源。與公平章。解琬國之¶
重臣。素有德行。言無二諾。衆所共推。昔嘗充使西安。備諳¶
彼之境土。今遣將命。實惟命焉。¶ 

* 祝欽明¶ 
:PROPERTIES:
:PERSID: QTWAUT0379
:END:

欽明字文思。京兆始平人。舉明經。永淳天授閒又中英才¶ 
<pb:KR4h0168_NKFB_0237-15a>
傑出業奧六經等科。拜著作郎。長安初累遷太子率更令¶
兼崇文館學士。進太子少保。中宗立。擢拜國子祭酒同中¶
書門下三品。加銀青光祿大夫。歷刑禮二部尚書兼修國¶
史。累封魯國公。景龍三年。中宗將祀南郊。欽明希旨言皇¶
后當助祭。於是韋后為亞獻。景雲初。侍御史倪若水劾論¶
其事。左授饒州刺史。徙洪州都督。入為崇文館學士。¶ 

** 皇后南郊助祭議¶ 
:PROPERTIES:
:TITID: QTWTIT05424
:PERSID: QTWAUT0379
:END:

謹按周禮。天神曰祀。地祇曰祭。宗廟曰享。大宗伯職曰。祀¶
大神。祭大祇。享大鬼。理其大禮。若王有故不預。則攝位。凡¶
<pb:KR4h0168_NKFB_0237-15b>
大祭祀。王后不預。則攝而薦徹豆籩。又追師職。掌王后之¶
首服。以待祭祀。又內司服職。掌王后之六服。凡祭祀。供后¶
之衣服。又九嬪職。大祭祀。后祼獻。則賛。瑤爵亦如之。據此¶
諸文。即皇后合助皇帝祀天神祭地祇明矣。故鄭元注內¶
司服云。闕狄。皇后助王祭㣥小祀之服。然則小祀尚助王¶
祭。中大推理可知。闕狄之上。猶有兩服。第一褘衣。第二搖¶
狄。第三闕狄。此三狄皆助祭之服。闕狄即助祭小祀。即知¶
搖狄助祭中祀。褘衣助祭大祀。鄭舉一隅。故不委說。惟祭¶
宗廟。周禮王有兩服。先王衮冕。先公鷩冕。鄭元因此以后¶ 
<pb:KR4h0168_NKFB_0237-16a>
助祭宗廟。亦分兩服。云褘衣助祭先王。搖狄助祭先公。不¶
言助祭天地社稷。自宜三隅而反。且周禮正文。凡祭王后¶
不預。既不專言宗廟。即知兼祀天地。故云凡也。又春秋外¶
傳云。禘郊之事。天子親射其牲。王后親舂其粢。故代婦職¶
但云詔王后之禮事。不主言宗廟也。若專主宗廟者。則內¶
宗外宗職皆言掌宗廟之祭祀。此皆禮文分明。不合疑惑。¶
舊說以天子父天母地。兄日姊月。所以祀天於南郊。祭地¶
於北郊。朝日於東門之外。以昭事神訓人事。君必躬親以¶
禮之。有故然後使攝。此其義也。又禮記祭統曰。夫祭也者。¶
<pb:KR4h0168_NKFB_0237-16b>
必夫婦親之。所以備內外之官也。官備則具備。又哀公問¶
於孔子曰。冕而親迎。不巳重乎。孔子愀然作色而對曰。合¶
二姓之好。以繼先聖之後。以為天地宗廟社稷之主。君何¶
謂巳重焉。又漢書郊祀志云。天地合祭。先祖配天。先妣配¶
地。天地合精。夫婦判合。祭天南郊。則以地配。一體之義也。¶
據此諸文。即知皇后合助祭望。請別修助祭儀注同進。¶ 

** 詳定博士等七廟議¶ 
:PROPERTIES:
:TITID: QTWTIT05425
:PERSID: QTWAUT0379
:END:

博士三人。自分兩議。張齊賢以景帝始封為唐宗太祖。不¶
合更祖昭王。劉承慶以王制三昭三穆。不合重崇宣帝。臣¶ 
<pb:KR4h0168_NKFB_0237-17a>
等商議。依張齊賢以景皇帝為太祖。依劉承慶尊崇六室。¶ 

** 建太社議¶ 
:PROPERTIES:
:TITID: QTWTIT05426
:PERSID: QTWAUT0379
:END:

周頌載芟篇敘曰。春藉田而祈社稷也。禮記。天子為藉千¶
畝。諸侯為藉百畝。即此緣有藉田。自為立社。王社侯社。因¶
此有名。卿大夫以下無藉田。所以成㣥置社。藉田壇祭。止¶
是王社。往者直云藉田。近日改名先農之祭。不知王社根¶
本。魏世妄設三牢。㣥說紛紛。乍毀乍立。晉氏徒云省費。不¶
知仍在藉田。千畝共迷。其日固久。不詳經典。致此諠譁。今¶
者創立社稷。理宜正名典故。請改儀注及式。將先農以為¶
<pb:KR4h0168_NKFB_0237-17b>
帝社。使人聽不惑。古義具存。移前代之末學。表當今之準¶
繩。豈不美歟。¶ 

** 社稷議¶ 
:PROPERTIES:
:TITID: QTWTIT05427
:PERSID: QTWAUT0379
:END:

藉田之祭。本是王社。承前若祠先農。共是勾龍后稷。烈山¶
之子。亦謂之農。周棄繼之。皆祀為稷。共工之子。后土主名。¶
湯既勝夏。欲遷不可。社稷主祭。惟此二神。祭法所載。祀典¶
皆存。自黃帝以下。羲農二皇。不列常祀。豈有社稷之祭。上¶
取炎皇。正經典籍。曾無此語。膚淺諸儒。妄為曲說。借如蜡¶
主先嗇。鄭元云。若神農。徒見易之揉木。即云若神農耳。如¶ 
<pb:KR4h0168_NKFB_0237-18a>
其遠推邃古。磨蜄在神農前。將為先嗇。有何不可。此鄭之¶
謬妄。不尋祭法根源。後儒守株。即以為定。始立社稷祈報。¶
惟祭共工烈山。神農未報大功。何不遠取祈報。即明三皇¶
以上。樸略洪荒。帝王之道。無取為教。魏秦靜者。又何知社¶
稷先農。妄分為二。且六宗之義。先儒猶且紛然。六神之言。¶
秦靜憑何分析。習俗迷謬。殊不可依。豈有一藉田中。置四¶
壇墠。先農王社。同貫異名。固是一種。后稷勾龍。更無二道。¶
同途分祭。四牢徒費。豈是爾愛其羊。又言漢祀禹神。此義¶
更殊未得。若將禹平水土。其功大于勾龍。成湯革夏社時。¶
<pb:KR4h0168_NKFB_0237-18b>
何不替勾龍之祀。周棄既將易祀。夏禹豈可獨遺。漢德不¶
逮殷湯。祀禹無乃為諂。後王更無遵用。明其一時謬僻。禮¶
官今欲效僻張禹。無乃迂乎。前以王社沒于先農。欲依祀¶
典正號。今乃更加兩祀。亦恐乖謬增多。退傳禮官。更加詳¶
度。具依經訓。勿據俗儒。¶ 

* 賈虛已¶ 
:PROPERTIES:
:PERSID: QTWAUT0380
:END:

虛已。神龍時官左拾遺。¶ 

** 諫封后族䟽¶ 
:PROPERTIES:
:TITID: QTWTIT05428
:PERSID: QTWAUT0380
:END:

臣聞孔子曰。唯名與器。不可以假人。其非李氏而王。自古¶ 
<pb:KR4h0168_NKFB_0237-19a>
盟書所棄。今陛下創制謀始。垂範將來。為皇王之令圖。子¶
孫之明鏡。匡復未幾。后族有私。臣雖庸愚。尚知不可。史官¶
執。必是直書。今萬姓禹然。聞一善令。莫不途歌里頌。延頸¶
向風。欣然慕化。日恐不及。陛下柰何行私惠。使樵夫議之。¶
而先朝贈太原王。殷鑒不遠。同雲生於膚寸。尋木起於蘖¶
栽。誠可惜也。如渙汗巳行。憚改成命。臣望請皇后抗表固¶
辭。使天下知宏讓之風。彤管著沖謙之德。是則巍巍聖鑒。¶
無得而稱。¶ 

¶
<pb:KR4h0168_NKFB_0237-19b>
