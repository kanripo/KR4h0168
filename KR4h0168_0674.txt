#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0673-22a> ¶¶
#+PROPERTY: JUAN 0674
欽定全唐文卷六百七十四¶ 

<pb:KR4h0168_NKFB_0674-01a>
　白居易(十九)¶ 

** 代王佖荅吐蕃北道節度使論贊勃藏書¶ 
:PROPERTIES:
:TITID: QTWTIT13562
:PERSID: QTWAUT1601
:END:

大唐朔方靈鹽豐等州節度使檢校戶部尚書寧塞郡王¶
王佖致書大蕃河西北道節度使論公麾下。遠辱來書。兼¶
蒙厚貺。慰悚之至。難述所懷。國家與彼蕃代為舅甥。日洽¶
恩信。雖云兩國。實若一家。遂令疆場之臣。得以書信相問。¶
况麾下以公忠之節。雄勇之才。翊佐大邦。經畧北道。佖近¶
蒙制命。守在邊陲。慰望之情。一一難盡。皇帝以贊普頻遣¶
和使。懇求通好。凡此邊鎮。皆奉朝章。但令慎守封陲。不許¶
<pb:KR4h0168_NKFB_0674-01b>
輒令侵軼。至于事理。彼此宜然。且如党項。久居漢界。曾無¶
征稅。既感恩德。未嘗動搖。然雖懷此撫循。亦聞闚彼財貨。¶
亡命而去。獲利而歸。但恐彼蕃不知。大為党項所賣。其中¶
亦聞誘致。事甚分明。不能縷陳。計已深悉。今請去而勿誘。¶
來而勿容。不失兩境之歡。不傷二國之好。在此誠為小事。¶
于彼即是遠謀。幸履坦途。勿遵邪徑。今聖上德柔四海。威¶
及萬方。雖外國蠻夷。尚皆率伏。况中華臣妾。敢有不恭。豈¶
假彼蕃。欲相借助。誠愧厚意。終訝過言。承去年出師討逐¶ 
<pb:KR4h0168_NKFB_0674-02a>
回紇。其間勝負。此亦備知。不勞來書。遠相示及。所蒙寄贈。¶
幷已檢到。佖為邊須守常規。馬及胡瓶。依命已受。其迴紇¶
生口。緣比無此例。未奉進止。不敢便畱。今却分付來人。至¶
彼望垂檢領。有少荅信。具如別數。幸恕寡薄也。初秋尚熱。¶
惟所履珍和。謹因譯語官馬屈林恭迴不具。佖白。¶ 

** 代忠亮荅吐蕃東道節度使論結都離等書¶ 
:PROPERTIES:
:TITID: QTWTIT13563
:PERSID: QTWAUT1601
:END:

大唐四鎮北庭行軍涇原等州節度使檢校工部尚書兼¶
御史大夫丹陽郡王朱忠亮致書大藩東道節度使論公¶
都監軍使論公麾下。專使辱問。悚慰良深。國家與吐蕃代¶
<pb:KR4h0168_NKFB_0674-02b>
為舅甥。日修隣好。雖曰兩國。有同一家。至於封疆。尢貴和¶
叶。忽枉來問。稍乖素誠。雖有過言。敢以衷告。來書云頻見¶
燒草。何使如然者。至如時警邊防。歲焚宿草。葢是每年常¶
事。何忽今日形言。况牛馬因風。猶出疆以相及。草木延火。¶
縱近境而何傷。遽懷異端。未敢聞命。又云去年忽生異見。¶
近界築城者。且國雖通好。軍不撤警。近邊修緝。彼此尋常。¶
况城是漢城。地非蕃地。豈乖通理。何致深疑。靜言思之。誰¶
生異見。頃當報牒。彼已息訟。今又再言。寧無慙德。又云皇¶
天無親。有德即輔者。皇帝君臨萬方。迨及四載。道光日月。¶ 

<pb:KR4h0168_NKFB_0674-03a>

德動乾坤。南北東西。化無不及。若非皇天輔德。明神福仁。¶
北虜何為歸明。南蠻何為慕化。風雨何因大順。歲時何因¶
屢豐。則神助天親。可明驗矣。彼若無故生疑。無端結怨。但¶
思小利。不務遠圖。則咎孽之生。恐不在此。永言取笑。却請¶
三思。又云漢之臣下。頻有叛逆者。近以吳蜀小寇。暫肆猖¶
狂。未及討除。尋以殄滅。皇威不露。妖沴自清。豈假彼蕃。遠¶
思旁助。忠亮謬蒙恩渥。叨在藩垣。恭守邊隅。幸隣封壤。縱¶
未能為漢名將。亦不可謂秦無人。輒獻直言。以袪深惑。願¶
<pb:KR4h0168_NKFB_0674-03b>
推誠信。同保始終。各勉令圖。以求多福。歲暮嚴寒。惟所履¶
安勝。遠垂惠貺。愧佩殊深。今因押衙迴。亦有少荅信。具如¶
別紙。恕輕尠也。不具。忠亮謹白。¶ 

** 與元微之書¶ 
:PROPERTIES:
:TITID: QTWTIT13564
:PERSID: QTWAUT1601
:END:

四月十日夜樂天白。微之微之。不見足下面。已三年矣。不¶
得足下書。欲二年矣。人生幾何。離闊如此。况以膠漆之心。¶
置於胡越之身。進不得相合。退不得相忘。牽攣乖隔。各欲¶
白首。微之微之。如何如何。天實為之。謂之奈何。僕初到潯¶
陽時。有熊孺登來。得足下前年病甚時一札。上報疾狀。次¶
序病心。終論平生交分。且云危惙之際。不暇他及。唯收數¶ 
<pb:KR4h0168_NKFB_0674-04a>
帙文章。封題其上曰。他日送達白二十二郎。便請以代書。¶
悲哉。微之於我也。其若是乎。又睹所寄聞僕左降詩云。殘¶
燈無焰影幢幢。此夕聞君謫九江。垂死病中驚起坐。闇風¶
吹雨入寒窻。此句他人尚不可聞。况僕心哉。至今每吟。猶¶
惻惻耳。且置是事。畧序近懷。僕自到九江。已涉三載。形骸¶
且健。方寸甚安。下至家人。幸皆無恙。長兄去夏自徐州至。¶
又有諸院孤小弟妹六七人。提挈同來。頃所牽念者。今悉¶
置在目前。得同寒煖饑飽。此一泰也。江州風候稍涼。地少¶
瘴癘。乃至虵虺蚊蚋。雖有甚稀。湓魚頗肥。江酒極美。其餘¶
<pb:KR4h0168_NKFB_0674-04b>
食物。多類北地。僕門內之口雖不少。司馬之俸雖不多。量¶
入儉用。亦可自給。身衣口食。且免求人。此二泰也。僕去年¶
秋。始遊廬山。到東西二林間香爐峯下。見雲水泉石。勝絕¶
第一。愛不能捨。因置草堂。前有喬松十餘株。修竹千餘竿。¶
青蘿為墻垣。白石為橋道。流水周於舍下。飛泉落於簷間。¶
紅榴白蓮。羅生池砌。大抵若是。不能殫記。每一獨往。動彌¶
旬日。平生所好者。盡在其中。不唯忘歸。可以終老。此三泰¶
也。計足下久不得僕書。必加憂望。今故錄三泰。以先奉報。¶
其餘事况。條寫如後云云。微之微之。作此書夜。正在草堂¶ 
<pb:KR4h0168_NKFB_0674-05a>
中山窻下。信手把筆。隨意亂書。封題之時。不覺欲曙。舉頭¶
但見山僧一兩人。或坐或睡。又聞山猿谷鳥。哀鳴啾啾。平¶
生故人。去我萬里。瞥然塵念。此際蹔生。餘習所牽。便成三¶
韻云。憶昔封書與君夜。金鑾殿後欲明天。今夜封書在何¶
處。廬山庵裏曉燈前。籠鳥檻猿俱未死。人間相見是何年。¶
微之微之。此夕此心。君知之乎。樂天頓首。¶ 

** 與劉蘇州書¶ 
:PROPERTIES:
:TITID: QTWTIT13565
:PERSID: QTWAUT1601
:END:

夢得閣下。前者枉手札數幅。兼惠荅憶春草報白君已下¶
五六章。發函披文。而後喜可知也。又覆視書中。有攘臂痛¶
<pb:KR4h0168_NKFB_0674-05b>
拳之戲。笑與抃會。甚樂甚樂。誰復知之。因有所云。續前言¶
之戲耳。試為畱聽。與閣下在長安時。合所著詩數百首。題¶
為劉白唱和集卷上下。去年冬。夢得由禮部郎中集賢學¶
士遷蘇州刺史。冰雪塞路。自秦徂吳。僕方守三川。得為東¶
道主。閣下為僕稅駕十五日。朝觴夕詠。頗極平生之歡。各¶
賦數篇。視草而別。歲月易邁。行復周星。一往一來。忽又盈¶
篋。誠知老醜冗長。為少年者所[:#AS-9777:⿰口⿱厶虫]。然吳苑洛城。相去二三¶
千里。捨此何以啟齒而解頤哉。嗟乎。微之先我去矣。詩敵¶
之勍者。非夢得而誰。前後相荅。彼此非一。彼雖無虛可擊。¶ 

<pb:KR4h0168_NKFB_0674-06a>

此亦非利不行。但止交綏。未嘗失律。然得雋之句。警策之¶
篇。多因彼唱此和中得之。他人未嘗能發也。所以輒自愛¶
重。今復編而次焉。以附前集。合成三卷。題此卷為下。遷前¶
下為中。命曰劉白吳洛寄和卷。自太和六年冬送夢得之¶
任之作始。居易頓首。¶ 

** 與楊虞卿書¶ 
:PROPERTIES:
:TITID: QTWTIT13566
:PERSID: QTWAUT1601
:END:

師臯足下。自僕再來京師。足下守官鄠縣。吏職拘絆。相見¶
甚稀。凡半年餘。與足下開口而笑者。不過三四。及僕左降¶
<pb:KR4h0168_NKFB_0674-06b>
詔下。明日而東。足下從城西來。抵昭國坊。已不及矣。走馬¶
至滻水。才及一執手。憫然而訣。言不及他。邇來雖手札三¶
往來。亦不過問道途報健否而已。鬱結之志。曠然未舒。思¶
欲一陳左右者久矣。去年六月。盜殺右丞相於通衢中。迸¶
血髓。磔髮肉。所不忍道。合朝震慄。不知所云。僕以為書籍¶
以來。未有此事。國辱臣死。此其時耶。苟有所見。雖畎畝皁¶
隸之臣。不當默默。况在班列。而能勝其痛憤耶。故武相之¶
氣平明絕。僕之書奏日午入。兩日之內。滿城知之。其不與¶
者。或誣以偽言。或搆以非語。且浩浩者不酌時事大小與¶
僕言當否。皆曰丞郎給舍諫官御史尚未論請。而贊善大¶ 
<pb:KR4h0168_NKFB_0674-07a>
夫何反憂國之甚也。僕聞此語。退而思之。贊善大夫誠賤¶
冗耳。朝廷有非常事。即日獨進封章。謂之忠。謂之憤。亦無¶
媿矣。謂之妄。謂之狂。又敢逃乎。且以此獲辜。顧何如耳。况¶
又不以此為罪名乎。此足下與崔李元庾輩十餘人為我¶
悒悒鬱鬱長太息者也。然僕始得罪於人也。竊自知矣。當¶
其在近職時。自惟賤陋。非次寵擢。夙夜腆愧。思有以稱之。¶
性又愚昧。不識時之忌諱。凡直奏密啟外。有合方便聞於¶
上者。稍以歌詩導之。意者欲其易入而深戒也。不我同者。¶
得以為計。媒孽之辭一發。又安可君臣之道間自明白其¶
<pb:KR4h0168_NKFB_0674-07b>
心乎。加以握兵於外者。以僕潔慎不受賂而憎。秉權於內¶
者。以僕介獨不附己而忌。其餘附麗之者。惡僕獨異。又信¶
狺狺吠聲。唯恐中傷之不獲。以此得罪。可不悲乎。然而寮¶
友益相重。交游益相信。信於近而不信於遠。亦何恨哉。近¶
者少。遠者多。多者勝。少者不勝。又其宜矣。師臯。僕之是言。¶
不發於他人。獨發於師臯。師臯知我者。豈有愧於其間哉。¶
苟有愧於師臯。固是言不發矣。且與師臯始於宣城相識。¶
迨於今十七八年。可謂故矣。又僕之妻。即足下從父妹。可¶
謂親矣。親如是。故如是。人之情又何加焉。然僕與足下相¶ 
<pb:KR4h0168_NKFB_0674-08a>
知則不在此。何者。夫士大夫家。閨門之內。朋友不能知也。¶
閨門之外。姻族不能知也。必待友且姻者。然後周知之。足¶
下視僕莅官事擇交友接賓客何如哉。又視僕撫骨肉待¶
妻子馭僮僕又何如哉。小者近者。尚不敢不盡其心。况大¶
者遠者乎。所謂斯言無愧而後發矣。亦猶僕之知師臯也。¶
師臯孝敬友愛之外。可畧而言。足下未應舉時。嘗充賢良¶
直言之賦。其所對問。志磊磊而詞諤諤。雖不得第。僕始愛¶
之。及與獨孤補闕書讓不論事。與盧侍郎書請不就職。與¶
高相書諷成致仕之志。志益大而言益遠。而僕愛重之心。¶
<pb:KR4h0168_NKFB_0674-08b>
繇是加焉。近者足下與李宏慶友善。宏慶客長安中。貧甚¶
而病亟。足下為逆致其母。安慰其心。自損衣食。以續其醫¶
藥甘旨之費。有年歲矣。又足下與崔行儉游。行儉非罪下¶
獄。足下意其不幸。及於流竄勅下之日。躬俟於御史府門。¶
而行李之具。養活之物。崔生顧其旁。一無闕者。其餘奉寡¶
姊。親護其夫喪。撫孤甥。誓畢其婚嫁。取貴人子為婦。而禮¶
法行於家。由甲乙科入官。而吏聲聞於邑。凡此者。皆可以¶
激揚頹俗。表正士林。斯僕所以嚮慕勤勤。豈敢以骨肉之¶
姻形骸之舊為意哉。然足下之美如此。而僕側聞蚩蚩之¶ 
<pb:KR4h0168_NKFB_0674-09a>
徒。不悅足下者已不少矣。但恐道日長而毀日至。位益顯¶
而謗益多。此伯寮所以愬仲由。季孫所以毀夫子者也。昔¶
衞玠有云。人之不逮。可以情恕。非意相加。可以理遣。故至¶
終身無喜慍色。僕雖不敏。常佩此言。師臯。人生未死。見千¶
變萬化。若不情恕於外。理遣於中。欲何為哉。欲何為哉。僕¶
之是行也。知之久矣。自度命數。亦其宜然。凡人情通達則¶
謂由人。窮塞而後信命。僕則不然。十年前以固陋之姿。瑣¶
屑之藝。與敏手利足者齊驅。豈合有所獲哉。然而求名而¶
得名。求祿而得祿。人皆以為能。僕獨以為命。命通則事偶。¶
<pb:KR4h0168_NKFB_0674-09b>
事偶則幸來。幸之來。尚歸之於命。不幸之來也。捨命復何¶
歸哉。所以上不怨天。下不尢人者。實如此也。又常照鏡。或¶
觀寫真。自相形骨。非富貴者必矣。以此自決。益不復疑。故¶
寵辱之來。不至驚怪。亦足下素所知也。今且安時順命。用¶
遣歲月。或免罷之後。得以自由。浩然江湖。從此長往。死則¶
葬魚鼈之腹。生則同鳥獸之㣥。必不能與掊聲攫利者搉¶
量其分寸矣。足下輩無復見僕之光塵於人寰間也。多謝¶
故人。勉樹令德。粗寫鄙志。兼以為別。居易頓首。¶ 

** 與陳給事書¶ 
:PROPERTIES:
:TITID: QTWTIT13567
:PERSID: QTWAUT1601
:END:

<pb:KR4h0168_NKFB_0674-10a>

正月日。鄉貢進士白居易謹遣家僮奉書獻於給事閣下。¶
伏以給事門屏閒請謁者如林。獻書者如雲。多則多矣。然¶
聽其辭一辭也。觀其意一意也。何者。率不過有望於吹噓¶
剪拂耳。居易則不然。今所以不請謁而奉書者。但欲貢所¶
誠質所疑而已。非如眾士有求於吹噓剪拂者。給事獨不¶
得為之少畱意乎。大凡自號為進士者。無賢不肖皆欲求¶
一第成一名。非居易之獨慕耳。既慕之。所以切不自揆。嘗¶
勤苦學文。迨今十年。始獲一貢。每見進士之中。有一舉而¶
<pb:KR4h0168_NKFB_0674-10b>
中第者。則欲勉狂簡而進焉。又見有十舉而不第者。則欲¶
引駑鈍而退焉。進退之宜。固昭昭矣。而遇者自惑於趣舍。¶
何哉。夫蘊奇挺之才。亦不自保其必勝。而一上得第者。非¶
他也。是主司之明也。抱瑣細之才。亦不自知其妄動。而十¶
上下第者。亦非他也。是主司之明也。豈非知人易而自知¶
難耶。伏以給事天下文宗。當代精鑒。故不揆淺陋。敢布腹¶
心。居易鄙人也。上無朝廷附麗之援。次無鄉曲吹噓之譽。¶
然則孰為而來哉。葢所仗者文章耳。所望者主司至公耳。¶
今禮部高侍郎為主司。則至公矣。而居易之文章。可進也¶
可退也。竊不自知之。欲以進退之疑取決於給事。給事其¶ 
<pb:KR4h0168_NKFB_0674-11a>
能捨之乎。居易聞神蓍靈龜者無常心。苟叩之者不以誠¶
則已。若以誠叩之。必以信告之。無貴賤無大小而不之應¶
也。今給事鑒如水鏡。言為蓍龜。邦家大事。咸取決於給事。¶
豈獨遺其微小乎。謹獻雜文二十首。詩一百首。伏願俯察¶
悃誠。不遺賤小。退公之暇。賜精鑒之一加焉。可與進也。乞¶
諸一言。小子則磨鉛策蹇騁力於進取矣。不可進也。亦乞¶
諸一言。小子則息機斂迹甘心於退藏矣。進退之心。交爭¶
於胸中者有日矣。幸一言以蔽之。旬日之間。敢佇報命。塵¶
穢聽覽。若奪氣禠魄之為者。不宣。居易謹再拜。¶ 
¶
<pb:KR4h0168_NKFB_0674-11b>

** 為人上宰相書¶ 
:PROPERTIES:
:TITID: QTWTIT13568
:PERSID: QTWAUT1601
:END:

二月十九日。某官某乙謹拜手奉書獻於相公執事。書曰。¶
古人云。以水投石。至難也。某以為未甚難也。以卑千尊。以¶
賤合貴。斯為難矣。何者。夫尊貴人之心。堅也強也不轉也。¶
甚於石焉。卑賤人之心。柔也弱也自下也。甚於水焉。則合¶
之難也。豈不甚於水投石哉。然則自古及今。往往有合者。¶
又何哉。此葢以心遇心。以道濟道故也。苟心相見。道相通。¶
則水反為石。石反為水。則其合之易也。又甚乎以石投水¶
焉。何者。石之投水也。猶觸之有聲。受之有波。心道之相得¶ 
<pb:KR4h0168_NKFB_0674-12a>
也。則貴者不知其貴也。賤者不知其賤也。當其冥同訢合¶
之際。但脗然而已矣。其合之易也。豈不甚於石投水哉。噫。¶
厥道廢墜。不行於代久矣。故貴者自貴耳。賤者自賤耳。維¶
同心同道。不求相合也。今某之心。與相公之心。愚智不侔¶
也。今某之道。與相公之道。小大不倫也。矧又尊卑貴賤之¶
勢相懸。如石焉。如水焉。而欲強至難為至易。無乃不可乎。¶
然則知其不可而為之者。抑有由也。伏以相公方今佐裁¶
成之道。當具瞻之初。竊希變天下水石之心。自相公始也。¶
通天下貴賤之道。自某始也。不然者。夫豈不自知其狂進¶
<pb:KR4h0168_NKFB_0674-12b>
妄動哉。伏望少畱聽而畢辭焉。幸甚幸甚。某伏觀先皇帝¶
之知遇相公也。雖古君臣道合者。無以加也。然竟不與大¶
位。不授大權。不盡行相公之道者何哉。識者以為先皇父¶
子孝慈之間。亦古未有也。葢先皇所以輒以知人之明用¶
賢之功致理之德。以畱賜今上也。亦猶太宗黜李勣而使¶
高宗寵用之也。故今上在諒陰而特用也。相公自郎官而¶
特拜也。推此二者。有以見識者之言信矣。斯則先皇知遇¶
之恩。貽燕之念。今上速用之旨。倚賴之誠。相公寵擢之榮。¶
託寄之重。自國朝以來。三者兼之。甚鮮矣。故某竊惟相公¶ 
<pb:KR4h0168_NKFB_0674-13a>
自拜命以來八九日。得食不暇飽。得寢不暇安。行則[:#AS-8D60:⿰⺖雙]然。¶
居則惕然。思所以荅先皇之知。副今上之用。允天下之望¶
哉。某竊以為必然矣。况今主上肇撫蒼生。初嗣洪業。雖物¶
不改舊。而令宜布新。是以百辟傾心。慺慺然以待主上之¶
政也。萬姓注目。專專然以望主上之令也。四夷側耳。禺禺¶
然以聽主上之風也。豈直若此而已哉。葢待其政者。勤惰¶
邪正繫其中焉。望其令者。憂喜親疎生其中焉。聽其風者。¶
畏侮動靜出其中焉。而將來理亂之根。安危之源。盡在於¶
三者之中矣。如此。則相公得不匡輔其政。緝熙其令。宣和¶
<pb:KR4h0168_NKFB_0674-13b>
其風乎。然則匡輔緝熙宣和之道。某雖不敏。嘗聞於師焉。¶
曰天子之耳。待宰相之耳而後聰也。天子之目。待宰相之¶
目而後明也。天子之心識。待宰相之心識而後聖神也。宰¶
相之耳。待天下之耳而後聰也。宰相之目。待天下之目而¶
後明也。宰相之心識。待天下之心識而後能啟發聖神也。¶
然則下取天下耳目心識。上以為天子聰明神聖者。此宰¶
相之本職也。而為匡輔緝熙宣和之道也。若宰相唯以兩¶
耳聽之。兩目視之。一心思之。則朝廷之得失。豈盡知見乎。¶
必不盡也。而况於天下之得失乎。宰相之耳目得聰明乎。¶ 

<pb:KR4h0168_NKFB_0674-14a>

必未也。而况於上以為天子聰明聖神乎。然則天下聰明¶
心識。取之豈無其道耶。必有也。在乎知與不知。行與不行¶
耳。噫。自開元以來。斯道寖衰。鮮能行者。自貞元以來。斯道¶
寖微。鮮能知者。豈惟不知乎。不行乎。又將背古道而馳者¶
也。何也。古者宰相以危言危行扶危持顛為心。今則敏行¶
遜言全身遠害而已矣。古者宰相以接士為務。今則不接¶
賓客而已矣。古者宰相以開閤為名。今則鏁其第門而已¶
矣。致使天下之聰明。盡委棄於草木中焉。天下之心識。盡¶
<pb:KR4h0168_NKFB_0674-14b>
沈沒於泥土間焉。則天下聰明心識。萬分之中。宰相何嘗¶
取得其一分哉。是故寵益崇而謗益厚。歲彌久而愧彌深。¶
至乃上負主恩。下斂人怨。行止寢食。自有慙色者。夫豈非¶
不得天下聰明心識之所致耶。然則為宰相者。得不思易¶
其轍乎。是以聰明損於上。則正直銷於下。畏忌慎默之道¶
長。公議忠讜之路塞。朝無敢言之士。庭無執咎之臣。自國¶
及家。寖以成弊。故父訓其子曰。無介直以立仇敵。兄教其¶
弟曰。無方正以賈悔尤。先達者用以養身。後進者資而取¶
仕。日引月長。熾然成風。識者腹非而不言。愚者心競而是¶
效。至使天下有目者如瞽也。有耳者如聾也。有口者如含¶ 
<pb:KR4h0168_NKFB_0674-15a>
鋒刃也。如此。則上之得失。下之利病。雖欲匡救。何由知之。¶
嗟乎。自古以來。斯道之弊。恐未甚於今日也。然則為宰相¶
者。得不思變其風乎。是以慎忌積於中。則政事廢於表。因¶
循苟且之心作。強毅久大之性虧。反謂率職而舉者不達¶
於時宜。當官而行者不通於事變。故殿最之書雖具而不¶
實。黜陟之法雖備而不行。欲望惡者懲。善者勸。或恐難矣。¶
古之善為宰相者。豈盡得賢而用之乎。豈盡知不肖而去¶
之乎。葢在於秉鈞軸之樞。握刀尺之要。剗邪為正。削觚為¶
圓。能使善之必遷。不謂善之盡有。能使惡之必改。不謂惡¶
<pb:KR4h0168_NKFB_0674-15b>
之盡無。成此功者無他。懲勸之所致耳。然則為宰相者。得¶
不思提其綱。使㣥目皆自張乎。是以懲勸息於此。則賢能¶
乏於彼。故岳鎮闕而不知所取。臺省空而不知所求。今則¶
尚書六司之官暨於百執事者。大凡要劇者多虛其位。閒¶
散者咸備其官。或曰。所以難其人重其祿也。嗟呼。徒知難¶
其人而闕之。不知邦政日歸於下吏也。徒知重其祿而愛¶
之。不知稍食日費於冗員也。損益利害。豈不明哉。古之善¶
為宰相者。虛其懷。直其氣。苟有舉一言者。必從而索之。苟¶
有薦一善者。必隨而用之。然後明察否臧。精考真偽。得人¶ 
<pb:KR4h0168_NKFB_0674-16a>
者行進賢之賞。謬舉者坐不當之辜。自然審輪轅以相求。¶
謹關梁以相保。故才無乏用。國無廢官。豈可疑所舉之未¶
精。而反失其善。重所仕而不苟。而反廢其官。與其廢官。寧¶
其虛授。與其失善。寧其謬升。但在乎明覈是非。必行賞罰。¶
則謬升虛授。當自辨焉。然則為宰相者。得不思振其領。使¶
眾髦皆舉乎。是以庶政闕於內。則庶事斁於外。至使天下¶
之戶口日耗。天下之士馬日滋。游手於道途市井者不知¶
歸。託足於軍籍釋流者不知反。計數之吏日進。聚斂之法¶
日興。田疇不闢而麥禾之賦日增。桑麻不加而布帛之價¶
<pb:KR4h0168_NKFB_0674-16b>
日賤。吏部則士人多而官員少。姦濫日生。諸使則課利少¶
而羨餘多。侵削日甚。舉一知十。可勝言哉。况今方域未甚¶
安。邊陲未甚靜。水旱之災不戒。兵戎之動無期。然則為宰¶
相者。得不圖將來之安。補既往之敗乎。若相公用天下之¶
目觀而救之。夫豈無最遠之見乎。用天下之心圖而濟之。¶
夫豈無最長之策乎。策之最長者。見之最遠者。在相公鑒¶
而取之。誠而行之而已。取之也。行之也。今其時乎。時之為¶
用大矣哉。古者聖賢。有其才無其位。不能行其道也。有其¶
才有其位無其時。亦不能行其道也。必待有其才有其位¶ 
<pb:KR4h0168_NKFB_0674-17a>
有其時。然後能行其道焉。某竊見相公曩時制策對中。論¶
風化澆淳之源。明天人交感之道。陳兵災救療之術。可謂¶
有其才矣。又伏見今月十一日制詞云。其代予言。允屬良¶
弼。必能形四方之風。成天下之務。可謂有其時矣。今相公¶
有其才有其位有其時。則行道由已。而由道乎哉。某又聞¶
一往而不可追者時也。故聖賢甚惜焉。方今拭天下之目。¶
以觀主上之作為也。側天下之耳。以聽相公之舉措也。如¶
此。則相公出一言。不終日而必聞於朝野。主上發一令。不¶
浹辰而必達於華夷。葢主上輯百辟和萬姓服四夷之時。¶
<pb:KR4h0168_NKFB_0674-17b>
在於此時矣。相公充人望代天工報國之恩。正在於今日¶
矣。或者曰。君臣之道至大也。可以漸合。不可以速合也。天¶
下之化至大也。可以漸行。不可以速行也。賢人之事業至¶
大也。行之可以枉尺而直尋也。某以為殆不然矣。夫時之¶
變事之宜。其間不容息也。先之則太過。後之則不及。故時¶
未至。聖賢不進而求。時既來。聖賢不退而讓。葢得之則不¶
啻乎事半而功倍也。失之則不啻乎事倍而功半也。嗟乎。¶
或者徒知漸合其道。而不知啟沃之時失於漸中矣。徒知¶
漸行其化。而不知燮理之時失於漸中矣。徒知枉尺而直¶ 
<pb:KR4h0168_NKFB_0674-18a>
尋。而不知易失於時。則難生於漸中。雖枉尋不能直尺矣。¶
近者宰相道不行化不成事業不光明。率由乎有志於漸¶
中矣。請以前事明之。某嘗聞太宗顧謂㣥臣曰。善人為邦¶
百年。然後能勝殘去殺。當今大亂之後。將求致理。寧可造¶
次而望乎。魏文貞曰。不然。夫亂後易理。猶饑人易食也。若¶
聖哲施化。人應如響。期月而可。信不為難。三年成功。猶謂¶
其晚。太宗深納其言。時封德彞輩共非之曰。不可。三代以¶
後。人漸澆訛。皆欲理而不能。豈能理而不欲。魏徵書生。不¶
識時務。信其虛說。必亂國家。於是太宗卒從文貞之言。力¶
<pb:KR4h0168_NKFB_0674-18b>
行不倦。三數年間。天下大安。戎狄內附。太宗曰。惜哉不得¶
使封德彞見之。斯則得其時行其道不取於漸之明効也。¶
况今日之天下。豈弊於武德之天下乎。相公之事業。豈後¶
於文貞之事業乎。在於疾行而已矣。所以主上踐阼未及¶
十日。而寵命加於相公者。惜國家之時也。相公受命未及¶
十日。而某獻於執事者。惜相公之時也。夫欲行大道樹大¶
功。貴其速也。葢明年不如今年。明日不如今日矣。故孔子¶
曰。日月逝矣。歲不我與。此言時之難得而易失也。伏惟相¶
公惜其時之易也而不失焉。慮其漸之難也而不取焉。抑¶ 
<pb:KR4h0168_NKFB_0674-19a>
又聞濟時者道也。行道者權也。扶權者寵也。故得其位。不¶
可一日無其權。得其權。不可一日無其寵。然則取權有術¶
也。求寵有方也。葢竭其力以舉職。而權必自歸。忘其身以¶
徇公。而寵必自至。權歸寵至。然後能行其道焉。伏惟相公¶
詳之而不忽也。抑又聞不棄死馬之骨者。然後良驥可得¶
也。不棄狂夫之言者。然後嘉謨可聞也。苟某管見之中有¶
可取者。俯而取之。苟蒭言之中有可採者。俯而採之。則知¶
之者必曰。如某之見。猶且不棄。况愈於某之徒歟。則天下¶
通情達識之士。得不比肩而至乎。聞之者必曰。如某之言。¶
<pb:KR4h0168_NKFB_0674-19b>
猶且不棄。况愈於某之徒歟。則天下謇諤敢言之士。得不¶
繼踵而來乎。伏惟相公試垂意焉。則天下之士幸甚。某遊¶
長安。僅十年矣。足不踐相公之門。目不識相公之面。名不¶
聞相公之耳。相公視某何為者哉。豈非介者耶。狷者耶。今¶
一旦卒然以數千言塵凟執事者。又何為哉。實不自揆。欲¶
以區區之聞見。裨相公聰明萬分之一分也。又欲以濟天¶
下顦顇之人死命萬分之一分也。相公以為何如何如。¶ 

¶
