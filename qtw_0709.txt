#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0708-19a> 
#+PROPERTY: JUAN 0709
欽定全唐文卷七百九¶ 

<pb:NFKB_QTW_p0709-01a>
　李德裕(十四)¶ 

** 舊臣論¶ 
:PROPERTIES:
:TITID: QTWTIT14297
:PERSID: QTWAUT1661
:END:

或問先王論道之臣。事後王乎。曰。不改先王之道則事之。改先王之道則去之。以事堯之心事舜禹者。其臯陶益稷乎。以事武王之心事成王者。其周召乎。以事漢高之心事惠帝者。其蕭曹乎。曹參尚不易蕭何之規。况高祖之道。昔區區楚國。醴酒不設。穆生先去。且穆生豈為已也。蓋傷廢先王之道。不忍見後王之面。其不去者。焉得免胥靡之恨哉。魏晉以降。居相位者。皆靦面愧心而已。又有攘臂於其間者。踦摭先王之道以諱舊過。改張先王之道以媚新君。棄先王之故老以掩其羞。用先王之罪人以協其志。若天地間無神明則已。倘有神明。鬼得而誅之矣。¶ 

** 陰德論¶ 
:PROPERTIES:
:TITID: QTWTIT14298
:PERSID: QTWAUT1661
:END:

陳平稱吾多陰謀。道家之所禁。吾世即廢亦已矣。不能復起。以吾多陰過也。至曾孫何國絕。班生著陳平之言。以為世戒。理當然矣。而丙丞相纔及子顯。黜為關內侯。至孫昌乃絕。國絕三十二歲復續。而張湯杜周子孫。世有令名。皆¶ 
<pb:NFKB_QTW_p0709-02a>
在顯位。其故何哉。丙丞相於漢宣之德。可謂至矣。晉荀息以忠貞之故。不敢負獻公。程嬰以託孤之義。不忍欺趙氏。所以繼之以死。終不食言。丙丞相於史皇孫。微君臣之分。無親戚之情。而保養曾孫。仁心惻隱。置于閒燥。給以私財。介然拒天子之使。因是全四海之命。(原注漢書稱因赦天下郡邸獄繫者是恩及四海也)又奏記霍光。決定大策。既而顯徵卿之美。削士伍之辭。其深厚不伐。古所未有。夏侯勝以為有陰德者。必享其樂。以及子孫。是宜篤生賢人。世濟其美。古所謂有後者。良謂是矣。焉在傳爵邑而已哉。張杜有後者。豈用法雖深。而所治者或能去天下之惡。除生人之害。所以然也。¶ 

** 臣子論¶ 
:PROPERTIES:
:TITID: QTWTIT14299
:PERSID: QTWAUT1661
:END:

士之有志氣而思富貴者。必能建功業。有志氣而輕爵祿者。必能立名節。二者雖其志不同。然時危世亂。皆人君之所急也。何者。非好功業。不能以戡亂。非好名節。不能以死難。此其梗概也。好功業者。當理平之世。或能思亂。唯重名節者。理亂皆可以大任。平淡和雅。世所謂君子者。居平必不能急公理煩。遭難亦不能捐軀濟危。可以羽儀朝廷。潤色名教。如宗廟瑚璉。園林鴻鵠。雖不常為人用。而自然可¶ 
<pb:NFKB_QTW_p0709-03a>
貴也。(原注世謂王劉之儔也)然世亦有不拘小疵而能全大節者。如陳平背楚歸漢。漢王疑其多心。令護諸將。又疑其受金。可謂不能以名節自固矣。及功成封侯。辭曰。非魏無知。臣安得進。漢高曰。若子可謂不背本矣。其後竟誅諸呂以安劉氏。近日宰相上官儀。詩多浮艷。時人稱為上官體。實為正人所病。及高宗之初。竟以謀廢武后。心存王室。至于宗族受禍。郭代公。倜儻不羈之士也。少不以名節自檢。當蕭岑內難。保護睿宗。雖履危機。竟全臣節。則名節之間。不可以一概論也。陳平能不背魏無知。所以必不負漢王矣。今士之背本者。人君豈可保之哉。¶ 

** 忠諫論¶ 
:PROPERTIES:
:TITID: QTWTIT14300
:PERSID: QTWAUT1661
:END:

人君拒諫有二。一曰生於愛名。二曰不能去欲。雖桀紂桓靈之君。未能忘名。自知為惡多矣。畏天下之人知之。將謂諫已則惡不可掩。故不欲人之諫已。如晉獻非驪姬寢不安。齊桓非易牙食不美。必不能去之。亦不欲人諫已。人臣忠諫亦有二。欲道行於君。可使身安國理者。其辭婉。欲名高後世。不顧身危國傾者。其辭訐。若考叔啟大隧以成莊公之孝。倉唐獻犬鴈以復文侯之愛。畱侯封雍齒以安㣥¶ 
<pb:NFKB_QTW_p0709-04a>
臣。招四皓以定惠帝。此所謂婉也。諫大夫言婢不為主。白馬令言帝欲不諱。(原注劉李二人名各不便故書官)激主之怒。自有其名。望其聽從。固不可得。此所謂訐也。漢元帝欲御樓船。薛廣德當乘輿諫曰。臣自刎頸以血汚車輪。則陛下不入廟矣。張猛曰。乘船危。就橋安。聖主不乘危。元帝曰。曉人不當如是耶。則知諫之道在于婉矣。唯英主必能從諫。何者。自知功德及生人者大矣。雖有小惡。不諱人言。如漢高械繫蕭相國。及聞王衞尉之言。乃曰。我不過為桀紂主。而相國為賢相。此所謂不諱也。近日名臣王石泉居相時。子為眉州司士。天后嘗問曰。卿在相位。子何遠乎。對曰。廬陵是陛下愛子。今猶在遠。臣之子焉敢相近。有以見君子之心。亦倉唐之比也。¶ 

** 管仲害霸論¶ 
:PROPERTIES:
:TITID: QTWTIT14301
:PERSID: QTWAUT1661
:END:

昔管仲對桓公曰。宮中之樂無所禁禦。不害霸也。舉賢而不能任。此害霸也。余竊窺敬仲此對。是欲一齊國之政。滿桓公之志。然則非專任亦不能致霸。故一則仲父。二則仲父。桓公所以能九合諸侯。為五霸之首。中代蜀主之任孔明。苻堅之用景畧。雖關羽不能移。樊世不能惑。蜀與秦皆¶ 
<pb:NFKB_QTW_p0709-05a>
君安國理。非專任之效歟。桓公得敬仲則興隆霸業。漢元信石顯而反穢明德。信任同而理亂異者何也。所任用非其人也。近世有以宮中之樂餌其君者。而苞苴日行。紀綱日壞。朋黨益熾。讒言益昌。得非竊管仲之術。違管仲之道。莊周稱所謂至智也者。有不為大盜積者乎。又曰。跖不得聖人之道不行。豈斯之謂也。¶ 

** 慎獨論¶ 
:PROPERTIES:
:TITID: QTWTIT14302
:PERSID: QTWAUT1661
:END:

士君子愛身防患。無踰於慎獨矣。能懼顯覯。(原注詩曰無曰不顯莫予云覯)不為暗欺。忠信參於外。雖有盜賊。不能為患矣。易曰。無有師保。如臨父母。斯之謂也。賊入趙孟之門者。覩其盛服將朝。不忘恭敬。悔受君命。至于觸槐。所以知其不為患也。向使趙孟未闢寢門。尚安袵席。思變詐之數。無肅敬之容。為盜者必激其怒心。增其勇氣。焉得保其首領哉。推是而言。人不可以不誠矣。若乃懷詐飾智。意忌貌親人已見其肺肝。而自謂無迹。天已奪其魂魄。而不寤將亡。此汲黯所以面折公孫宏。畱言李息。莊周稱賊莫大於德為有心以有眼。為德者尚不可以有心眼。况為惡者乎。¶ 

** 王言論¶ 
:PROPERTIES:
:TITID: QTWTIT14303
:PERSID: QTWAUT1661
:END:

<pb:NFKB_QTW_p0709-06a>

夫帝王與㣥臣言。不在援引古今以飾雄辯。惟在而當禮。雄辯不足以服姦臣之心。惟能塞諍臣之口。昔田蚡為請考工地益宅。武帝曰遂取武庫。衞將軍言郭解家貧。又曰布衣權至使將軍知。此其家不貧。殷仲文言音樂好之自解。宋祖曰吾祗恐解。此謂而當理。足使奸臣奪心。邪人破膽矣。余歷事六朝。弼諧二主。文宗辭皆文雅。而未嘗騁辯。武宗言必要。而不能文飾。皆得君人之量。能盡臣下之辭。豈惟王言如是。人臣亦當然也。其有辯若波瀾。辭多枝葉。文經意而飾詐。矯聖言以蔽聰。此乃奸人之雄。游說之士。焉得謂之獻替哉。為臣者當戒於斯。慎於斯。必不獲罪於天矣。¶ 

** 退身論¶ 
:PROPERTIES:
:TITID: QTWTIT14304
:PERSID: QTWAUT1661
:END:

老子曰。功成名遂身退。天之道也。昔余常惑焉。自前朝李右相元中書。皆宴安厚味。終嬰大戮。所以文種有藏弓之恨。李斯有稅駕之歎。張華願優游而不獲。(原注裴頠勸廢賈后華答以庶可優游卒歲)傅亮贊識微而不免。此四子者。皆神敏知幾。聰明志古。圖國致霸。動必成功。而自謀其身。猶有所恨。况常人哉。其難于退者。以余忖度。頗得古人微旨。天下善人少惡¶ 
<pb:NFKB_QTW_p0709-07a>
人多。一旦去權。禍機不測。摻政柄以禦怨誹者。如荷㦸以當狡獸。閉關以待暴客。若捨㦸開關。則寇難立至。遲遲不去者。以延一日之命。庶免終身之禍。亦猶奔馬者不可以委轡。乘流者不可以去檝。是以懼禍而不斷。未必皆耽祿而患失矣。何以知之。余之前在鼎司。謝病辭免。尋即遠就澤國。自謂在外而安。豈知天高不聞。身遠受害。近者自三公鎮于舊楚。懇辭將相。歸守邱園。而行險之人。乘隙搆患。竟以失巨浪而懸肆。去灌木而攖羅。余豈不知身退罹殃。葢恥同種斯之不去也。則知勇退者豈容易哉。而陸士衡稱不知去勢以求安。辭寵以招福。斯言過矣。惟有遭逢善人。則庶可無患。故范睢得蔡澤。退而不辱。虞邱得叔孫。去而不困。其次剛毅者有心者亦可矣。子文舉子玉以靖國。隨會避郄子以紓亂。皆保其後矣。若小人。則禍必及之。無所逃也。終不及乘扁舟變姓名。浩然五湖之外。不在人間之世。斯可以免矣。¶ 

** 豪俠論¶ 
:PROPERTIES:
:TITID: QTWTIT14305
:PERSID: QTWAUT1661
:END:

爰盎汲黯。皆豪俠者也。若非氣葢當世。義動明主。豈有是名哉。爰盎曰。緩急人所有。故善劇孟。匿季心。汲黯好遊俠。¶ 

<pb:NFKB_QTW_p0709-08a>

任氣節。善灌夫。所以知其然也。余斯言豈徒妄發。楊子所謂孟軻之勇類如是。夫俠者。葢非常之人也。雖以然諾許人。必以節氣為本。義非俠不立。俠非義不成。難兼之矣。所謂不知義者。感匹夫之交。校君父之命。為貫高危漢祖者是也。所利者邪。所害者正。為梁王殺爰盎者是也。此乃盜賊耳。焉得謂之俠哉。唯鋤麑不賊趙孟。承基不忍志寧。(原注紇干承基為承乾賊于志寧見其執喪盡哀不忍害之也)斯為真俠矣。淮南王憚汲黯。以其守節死義。所以易公孫宏如發蒙耳。黯實氣義之兼者。士之任氣而不知義。皆可謂之盜矣。然士無氣義者。為臣必不能死難。求道必不能出世。近代房孺復問徑山大師。欲習道。可得至乎。徑山對曰。學道者惟猛將可也。身首分裂。無所顧惜。由是而知士之無氣義者。雖為桑門。亦不足觀矣。¶ 

** 英傑論¶ 
:PROPERTIES:
:TITID: QTWTIT14306
:PERSID: QTWAUT1661
:END:

帝王之於英傑。當須御之以氣。結之以恩。然後可使也。若不以英氣折之。而寵以姑息。則驕不可任。若不以恩愛結之。而肅以體貌。則怨不為用。駕馭之術。唯漢高祖盡之。黥布歸漢。高祖方踞床洗。而召布入見。布大怒悔來。欲自殺。¶ 

<pb:NFKB_QTW_p0709-09a>

出就舍帳。服御飲食從官如漢王居。布又大喜過望。武帝踞厠見衞青。青以大將軍之貴。而隸人蓄之。此不得不絕大漠而盪葷粥獫狁也。蜀先主與關羽張飛同臥起。而稠人廣坐。侍立終日。皆用此道。故能成功。夫御英傑。使猛將。與見道德之人。接方正之士。不同也。不可以繁禮飾貌。以浮辭足言。宜洞開胸懷。令見肝肺。氣懾其勇。恩結其心。雖踞洗召之。不為薄矣。祿山。夷狄之譎詐者也。非將門英豪。草萊奇傑。其戰鬬之氣。擊刺之才。去關張遠矣。天寶末受專征之任。託不御之權。入朝賜宴。坐內殿西序雞障之下。非其所據。果蓄異圖。幽陵厲階。至今為梗。葢恩甚驕盈。以至於此。倘以徒隸蓄之。豈有斯恨。¶ 

** 臣友論¶ 
:PROPERTIES:
:TITID: QTWTIT14307
:PERSID: QTWAUT1661
:END:

君之擇臣。士之求友。當以志氣為先。患難為急。漢高以周勃可屬大事。又曰。安劉氏者必勃也。文帝戒太子曰。即有緩急。亞夫真可任將兵。此皆得於氣志之間。而後知可以託孤寄命矣。何者。人君不能無緩急。士君子未嘗免憂患。故漢高知周勃可託。文帝識亞夫可任。信陵降志於朱亥。爰盎不拒于劇孟。且夫周文有閎夭而禦侮。宣孟以彌明¶ 
<pb:NFKB_QTW_p0709-10a>
而免難。孔聖得仲由而不聞惡言。宋祖失穆之而謂人輕我。則擇臣求友。得不先于此乎。太倉令淳于公嘆生女不生男。緩急非有益也。女緹縈自傷。乃上書贖父罪。詩曰。鶺鴒在原。兄弟急難。父子兄弟。未嘗不以赴急難為仁孝。况朋友之際。本以義合。貴盛則相望以力。憂患而不拯其危。自保榮華。坐觀顛覆。可不痛哉。昔衞青之衰也。故人多事冠軍。而任安不去。吳章之敗也。門人更名他師。而幼孺自效。(原注幼孺名敞姓非便故不書)此所以可貴也。善人良士。祗可淡水相成。虛舟相值。聞其患也。則策足先去。曰見幾而作。不俟終日。知其危也。則奉身而退。曰既明且哲。以保其身。良士之於人如是。曷若識劇孟朱亥哉。¶ 

** 天性論¶ 
:PROPERTIES:
:TITID: QTWTIT14308
:PERSID: QTWAUT1661
:END:

余開成中作鎮淮服。聞東宮為人所搆。天子赫然大怒。召宰臣及公卿大僚議於內殿。其時諫者僉曰。太子幼年。思慮未至。亦曰。太子之年。足以改過。往復移時。大畧不出於此。夫明主可以理奪。其要在於聞所未聞。昔千秋上書。言子弄父兵。罪當笞耳。武帝一言而寤。蓋以而當理。魏太祖嘗謂諸子曰。吾必不用左右之言以理汝曹。何者。使左¶ 
<pb:NFKB_QTW_p0709-11a>
右君子也。必不離人父子之間。使左右小人也。小人之言。必不可用。其時無人以此言寤主。因問主上。太子之過。得於何人言之者。與太子恩愛厚薄何如哉。文宗聰明睿知。聞之必寤。既寤之後。太子必安。以余揣之。不三數日。則父子如初矣。蓋以父子之愛。發于天性。言之者必當易寤。况一子乎。是以漢高覩四皓上壽。悲歌鴻鵠。宣帝以元成退讓。令傅淮陽。元帝聞史丹器人於絲竹鼓鼙之間。默然而笑。皆外感中寤。屈已捨愛。可不謂之天性哉。惜乎文宗竟不得一聞是言。豈太子之命也歟。¶ 

** 賓客論¶ 
:PROPERTIES:
:TITID: QTWTIT14309
:PERSID: QTWAUT1661
:END:

古人稱周公吐握下士。而天下歸心。惟周公則可。何也。文王之子。武王之弟。成王之叔父。於天下無嫌矣。故唯周公則可。稟上聖之姿。邪不得入。是以好士不為累也。漢武為戾太子立博望苑。使通賓客。多以異端進者。始皆欲招賢人。而天下賢人少。小人多。賢人難進。小人易合。難進者鴻冥。易合者膠固矣。何以知之。劉濞有枚乘鄒陽。不用其言。而應高田祿伯為其羽翼。劉武有鄒陽韓安國。不用其謀。而羊勝公孫詭為其腹心。劉安行陰德。好文辭。雖愛神仙¶ 
<pb:NFKB_QTW_p0709-12a>
黃白。未害為善。終以左吳伍被而敗。以是而知雖骨肉之親。非周公聖德。皆不可也。班固稱四豪者。六國之罪人也。今不復論矣。呂不韋習戰國之餘風。陳豨值漢網之疎濶。逮乎魏其武安。終以權勢相傾。自武安之後。天子切齒。衞霍改節。則賓客之為害。固可知矣。公孫宏起客館。開東閣。以延賢人。與參謀議。非也。然謂之賢人。必非黨附朝宰。交亂將相者矣。其時武帝躬親萬機。嚴明御下。人自守法。不敢為非。宰相惟有平津。政出一空。(原注出呂覽)自然無傾奪之勢。其賓客故人。不居顯位。似未足為朝廷患也。然主父偃言朔方地肥饒阻河。蒙恬築城以逐匈奴。滅胡之本。公孫宏以為不可。朱買臣發十難。宏不能得其一。又奏人不得挾弓弩。吾邱壽王以為不便。上以難丞相。丞相詘服。則知平津之賓客。不及天子之近臣明矣。雖有賓客。何益于議謀哉。况世秉大政者。常不下三四人。而輕薄遊相門。與柳槐齊列。所謀以傾奪為首。所議以勢利為先。是以魏其武安之徒。共成禍敗。劉班殷鐵之客。不相往來。又役奸志獻奇計者。導其邪徑。苟合匪人。世道險巇。無不由此。昔漢武謂田蚡曰。君除吏盡未。吾亦欲除吏。哀帝責鄭崇曰。君門¶ 
<pb:NFKB_QTW_p0709-13a>
如市。何以欲禁切主上。皆賓客之害也。余謂丞相閉關謝絕賓客。則朝廷靜矣。¶ 

** 謀議論¶ 
:PROPERTIES:
:TITID: QTWTIT14310
:PERSID: QTWAUT1661
:END:

欲知謀議之用捨。身名之榮辱。觀其立論可知也。切于時機。明于利害。人主易曉。當世可行。其謀必用。而終有後咎。鼂錯主父偃是也。何者。切時機。明利害。皆怨誹所由生。享其利而自罹其害。謀濶意中。言高旨遠。其道可法。其術則疏。必有高名而不用於世。賈山王陽是也。謀議不行。故能無患。智足應變。道可與權。言雖切于人情。意常篤於禮義。謀不盡用。而身無近憂。賈誼是也。故當漢文之世。亦列高位。余門客崔世叔。即宋廣平之維私也。(原注崔世叔名犯廟諱)又常預燕公代公之戎幕。故知三丞相才業甚備。曰。廣平好言政事。燕公好言文學。至於經國遠慮。意鮮及之。與代公言。初若涉川。未知其止。寥廓廣大。莫見津涯。味之既深。思意愈密。代公常為西北邊將帥。論四夷事。慮必精遠。則崔之言。信有徵矣。凡侍坐于君子。聞其言可以知其才術遠近。用此道也。¶ 

** 伐國論¶ 
:PROPERTIES:
:TITID: QTWTIT14311
:PERSID: QTWAUT1661
:END:

<pb:NFKB_QTW_p0709-14a>

自古得伐國之女以為。未嘗不致危亡之患者何也。亡國之餘。焉能無怨氣。其立基創業之祖宗。必皆一時之英傑。其社稷山川之鬼神。嘗為一國之所奉。受其血食。忿其滅亡。故能為厲矣。必生妖美之色。蠱惑當世之君。使其骨肉相殘。以壞於內。君臣相疑。以敗於外。危亡之兆。鮮不由此。史蘇所謂必有女戎。妹喜妲巳襃姒是也。史蘇言之詳矣。今不復論。是以晉獻得驪戎佚女。太子有雉經之酷。禍及三世。苻堅納慕容娣弟。秦宮有鳳兮之謠。敗於五將。(原注苻堅於五將山破滅)梁武取東昏所幸。幾至危國。隋文嬖陳王之妹。終以隕身。此皆禍敗之著明者也。又夏姬入荊。子反疲于奔命。吳人始叛楚矣。吳嬪至晉。世祖怠于為政。戎狄乃亂華矣。所以王珪覩廬江美人。正言納說。如王珪者。可謂識微之士。明于禍福矣。¶ 

** 文章論¶ 
:PROPERTIES:
:TITID: QTWTIT14312
:PERSID: QTWAUT1661
:END:

魏文典論稱文以氣為主。氣之清濁有體。斯言盡之矣。然氣不可以不貫。不貫則雖有英辭麗藻。如編珠綴玉。不得為全璞之寶矣。鼓氣以勢壯為美。勢不可以不息。不息則流宕而忘反。亦猶絲竹繁奏。必有希聲窈眇。聽之者悅聞。¶ 

<pb:NFKB_QTW_p0709-15a>

如川流迅激。必有洄洑逶迤。觀之者不厭。從兄翰常言。文章如千兵萬馬。風恬雨霽。寂無人聲。蓋謂是矣。近世誥命。唯蘇廷碩叙事之外。自為文章。才實有餘。用之不竭。沈休文獨以音韻為切。重輕為難。語雖甚工。旨則未遠矣。夫荊璧不能無瑕。隋珠不能無纇。文旨既妙。(一作高妙)豈以音韻為病哉。此可以言規矩之內。不可以言文章外意也。較其師友。則魏文與王陳應劉討論之矣。江南唯于五言為妙。故休文長于音韻。而謂靈均以來。此祕未覩。不亦誣人甚矣。古人辭高者。蓋以言妙而工。適情不取于音韻。(原注曹植七哀詩有徊泥諧依四韻王粲詩有攀原安三韻班固漢書贊及當時辭賦多用協韻猗與元勛包田舉信是也)意盡而止。成篇不拘于隻耦。(文選詩有五韻七韻十一韻十三韻二十一韻者今之文字四韻六韻以至百韻無有隻者)故篇無定曲。辭寡累句。譬諸音樂。古詞如金石琴瑟。尚于至音。今文如絲竹鞞鼓。迫于促節。則知聲律之為弊也甚矣。世有非文章者。曰辭不出于風雅。思不越於離騷。摸寫古人。何足貴也。余曰。譬諸日月。雖終古常見。而光景常新。此所以為靈物也。余嘗為文箴。今載于此。曰。文之為物。自然靈氣。怳惚而來。不思而至。杼柚得之。淡而無味。琢刻藻繪。珍不足貴。如彼璞玉。磨礲成器。奢者為之。¶ 

<pb:NFKB_QTW_p0709-16a>

錯以金翠。美質既雕。良寶所棄。此為文之大旨也。¶ 

** 任臣論¶ 
:PROPERTIES:
:TITID: QTWTIT14313
:PERSID: QTWAUT1661
:END:

欲知國之隆替。時之盛衰。察其任臣而已。非常之才。固不常有。齪齪廉謹。足以從政矣。其次愚魯樸鄙之人。亦不害國。唯異於人者。可以懼矣。(原注世所謂差人也)何者。陳侯愛郭紹。以興侮楚之怒。伯陽任公孫。以成謀社之夢。屠黍稱國之興也。天遺之以賢人。國之衰也。天與之以亂人。是也。然此人將至。必有異物。為此先兆。故知遠君子。近小人。汙澤所以興刺也。鶢鶋止於魯郊。下展禽之故也。鵜鶘集于魏沼。不用管寧之應也。是以鸜鵒來而師乙嘆。鵩鳥至而賈生懼。戴鷦巢而張臻悲。微禽尚能為害。况異于此者。昔殷宗懼而修德。以消雉雊之變。魏明樂以酣身。不免鷹揚之恨。可以儆戒哉。¶ 

** 人物志論¶ 
:PROPERTIES:
:TITID: QTWTIT14314
:PERSID: QTWAUT1661
:END:

余嘗覽人物志觀。其索隱精微。研幾元妙。實天下奇才。然品其人物。往往不倫。以管仲商鞅俱為法家。是不究其成敗之術也。(原注僧一行稱調盈虛御輕重惟太公管仲雖霸者之佐不及太公亦不宜比商鞅鞅可與吳起同類耳)以子產西門豹俱為器能。是不辨其精麤之迹也。子¶ 
<pb:NFKB_QTW_p0709-17a>
產多識博聞。叔向且猶不及。故仲尼敬事之。西門豹非其匹也。其甚者曰。辨不入道。而應對資給。是謂口辨。樂毅曹邱生是也。樂毅中代之賢人。潔去就之分。明君臣之義。自得卷舒之道。深識存亡之機。曹邱生招權傾金。毀譽在口。季布以為非長者。焉可以比君子哉。又曰。一人之身。兼有英雄。高祖項羽是也。其下雖曰項羽英分少。有范增不能用。陳平去之。然稱羽能合變。斯言謬矣。項羽坑秦卒以結怨關中。棄咸陽而眷懷舊土。所謂倒持太阿。授人以柄。豈得謂之合變乎。又願與漢王挑戰。漢王笑曰。吾寧鬬智。不能鬬力。及將敗也。自為歌曰。力拔山兮氣葢世。其所恃者氣力而已矣。可謂雄于韓信。氣又過之。所以能為漢王敵。聰明睿知。不足稱也。¶ 

** 朋黨論¶ 
:PROPERTIES:
:TITID: QTWTIT14315
:PERSID: QTWAUT1661
:END:

治平之世。教化興行。㣥臣和于朝。百姓和于野。人自砥礪。無所是非。天下焉有朋黨哉。仲長統所謂同異生是非。愛憎生朋黨。朋黨致怨隙是也。東漢桓靈之朝。政在閽寺。綱紀以亂。風教寖衰。黨錮之士。始以議論疵物。于是危言危行。刺譏當世。其志在于維持名教。斥遠佞邪。雖乖大道。猶¶ 
<pb:NFKB_QTW_p0709-18a>
不失正。今之朋黨者。皆依倚倖臣。誣陷君子。鼓天下之動以養交游。竊儒家之術以資大盜。(原注大盜謂倖臣也)所謂教猱升木。嗾犬害人。穴居城社。不可薰鑿。漢之黨錮。為理世之罪人矣。今之朋邪。又黨錮之罪人矣。仲長統曰。才智者亦姦凶之羽翼。勇氣者亦盜賊之爪牙。誠如是言。然辨之未盡如是者。皆小才小勇。祗能用詭道入邪徑。鼠牙穿屋。虺毒螫人。如巨海陰夜。百色妖露。焉能白日為怪哉。大道之行。當虀粉矣。¶ 

** 虛名論¶ 
:PROPERTIES:
:TITID: QTWTIT14316
:PERSID: QTWAUT1661
:END:

夫與膏肓同病者。不可治也。與衰亂同風者。不可理也。劉向上書曰。幽厲之際。朝廷不和。轉相非怨。君子獨處守正。不撓眾枉。勉強以從王事。則反見憎毒讒愬。故其詩曰。密勿從事。不敢告勞。無罪無辜。讒口嗸嗸。又曰。分曹為黨。往往㣥朋。將同心以陷正臣。正臣進者。治之表也。正臣陷者。亂之機也。漢與幽厲之世同風矣。干寶晉總論曰。朝寡全德之士。鄉乏不貳之老。進仕者以苟得為貴而鄙居正。當官者以望空為高而笑勤恪。其倚伏虛矌。依阿無心者。皆名重海內。晉與元成之際同風矣。所謂虛曠名重者。蓋譏¶ 
<pb:NFKB_QTW_p0709-19a>
山濤魏舒之儔耳。後之竊虛名者。曾不得與山魏徒隸齒。而靦貌於世。未嘗自愧。趨之者如飛蛾赴火。惟恥不及。豈蛩蛩負蹷之謂哉。虛名者以眾多為其羽翼。時不敢害。後來者以聲價出其口吻。人不敢議。以此相死。自謂保太山之安。可以痛心哉。¶ 

** 食貨論¶ 
:PROPERTIES:
:TITID: QTWTIT14317
:PERSID: QTWAUT1661
:END:

人君不以聚貨制用之臣。處將相弼諧之任。則奸邪無所容矣。左右貴倖。知所愛之人。非宰相之器。以此職為發身之捷徑。取位之要津。皆由此汲引。以塞訕謗。領此職者。竊天子之財。以為之賂。聚貨者所以得升矣。貴操其奇贏。乘上之急。售于有司。以取倍利。制用者所以得進矣。三司皆有官屬。分部以主郡國。貴倖得其寶賂。多託賈人汙吏處之。頗類牧羊而蓄豺。養魚而縱獺。欲其不侵不暴。焉可得也。故盜用貨泉。多張空簿。國用日蹙。生人日困。揚雄上書。言漢武運帑藏之財。填廬山之壑。今貨入權門。甚於是矣。孟獻子有言。與其有聚斂之臣。寧有盜臣。子輿以利國為非。揚雄以榷酤興嘆。稱其職者。必皆挾工商之術。有良賈之才。壽昌習分銖之事。宏羊析秋毫之數。小人以為能。君¶ 
<pb:NFKB_QTW_p0709-20a>
子所以不忍為也。卜式言天久不雨。獨烹宏羊天乃雨。焉有仲尼之鳴鼓將攻。卜式之欲烹致雨。而反居相位。可為之甚痛哉。¶ 

** 近倖論¶ 
:PROPERTIES:
:TITID: QTWTIT14318
:PERSID: QTWAUT1661
:END:

自古中主以降。皆安于近習。疎遠忠良。其主非不知君子可親。小人可去。而不改者。其蔽有二。一曰性相近。二曰嗜慾深。桓靈之主。與小人氣合。如水之走下。火之就燥。皆自然而親結不可解也。侯覽張讓所以得蔽君矣。元成二后。皆有所嗜。吹簫撾鼓之娛。微行沉湎之樂。非倖臣無以承意。非近習無以共歡。宏恭石顯所以得蠧政矣。唯人君少欲英明者。則能反是。如文帝雖有鄧通趙談。所信者賈誼張釋之爰盎。此所謂少欲也。武帝雖有韓嫣李延年。而所貴者公孫宏倪卜式。此所謂英明也。故君聽不惑。政無頗類。近則開元初。內有姜皎崔滌。以極宮中之樂。外有姚盧蘇宋。以修天下之政。得元成之欲。享舜禹之名。六合晏然。千古莫及。其故何也。倖臣不得干政故也。後代能如漢之文武。及開元致理之要。雖有倖臣。亦何害於理哉。¶ 

** 奇才論¶ 
:PROPERTIES:
:TITID: QTWTIT14319
:PERSID: QTWAUT1661
:END:

<pb:NFKB_QTW_p0709-21a>

開成初。余作鎮淮甸。會有朝之英彥。廉問剖符于東南者。相繼而至。余與之讌言。皆曰。聖上謂丞相鄭公覃李公固言李公石曰。李訓稟五常之性。服人倫之教。則不及卿等。然天下之才。卿等皆不如也。三丞相默然而退。余曰。李訓甚狂而愚。曾不及于徒隸。焉得謂之奇才也。自古天下有常勢。不可變也。昔陳平之思呂宗。而計無所出。嘗閒居深念。陸賈由戶而進。不之覺也。賈揣知其情。言曰。將相和。則社稷安矣。因為畫策。陳平乃寤。由是以黃金為絳侯壽。將相交歡。以敗產祿。近世五王之誅二張也。漢陽王召大將軍李多祚謂曰。將軍爵服隆貴。誰人與之。曰太帝與之。將軍資產富侈。誰人與之。曰太帝與之。將軍子弟榮祿。誰人與之。曰太帝與之。因謂曰。感太帝恩乎。多祚漼然淚下。又謂曰。今太帝之子深居鶴禁。危若綴旒。將軍豈有意乎。多祚遂感慨受命。與之定策。元載之圖魚朝恩也。以崔昭尹神州。裨昭日請苑中牢醴以為朝恩羊。及開饌。因與北門大將軍王駕鶴等結歡。共籌陰計。而朝恩竟敗。夫舉大事。非北門無以成功。此所謂天下之常勢也。李訓因守澄得幸。雖職在近密。而日夕遊於禁中。出入無碍。此時挾守澄¶ 
<pb:NFKB_QTW_p0709-22a>
之勢。與天子契若魚水。北軍諸將。望其顧盼。與目覩天顏無異。若以中旨諭之。購以爵賞。即諸將從之。勢如風靡矣。訓捨此不用。而欲以神州靈臺遊徼搏擊之吏。抱關擁篲之徒。以當精甲利兵。亦猶霜蓬之禦烈火矣。賴中人覺其變。未及其亂。向使訓計盡行。所誅者不過侍從數百人而已。其徒尚數千人。與北門協力報怨。則天下橫流矣。何以知之。昔竇武之舉事也。以五校士數千人屯都亭下。中官矯詔令張奐率營士與陣對陣。乃大呼武軍曰。竇武反。汝皆禁兵。當宿衞宮省。何故隨反者乎。自旦至食時。兵降畧盡。由是知自前代以來。禁軍皆畏伏中官。宰臣焉能使其效死。嗟乎。焚林而畋。明年無獸。竭澤而漁。明年無魚。既經李訓猖獗。則天下大勢。亦不可用也。¶ 

** 方士論¶ 
:PROPERTIES:
:TITID: QTWTIT14320
:PERSID: QTWAUT1661
:END:

秦皇漢武。非好道者也。始皇擒滅六國。兼羲唐之弟號。漢武剪伐匈奴。恢殷周之疆宇。皆開闢所未有也。雖不能尊周孔之道以為教化。用湯武之師以行弔伐。而英才遠略。自湯武以降。鮮能及矣。豈不悟方士之詐哉。葢以享國既久。歡樂已極。馳騁弋獵之力疲矣。天馬碧雞之求息矣。魚¶ 
<pb:NFKB_QTW_p0709-23a>
龍角觝之戲倦矣。絲竹鞞鼓之音厭矣。以神仙為奇。以方士為玩。亦庶幾黃金可成。青霄可上。固不在於嗇神鍊形矣。何以知之。荀卿稱千萬人之情一人之情是也。百王之道後王是也。余聞武宗之言。是以知耳。嘗於便殿言及方士。皆譎詐丕誕。不可信也。上曰。吾知之矣。宮中無事。以此遣悶耳。余嘗覽曹植論。言左慈封君達之類。家王及植兄弟以優笑蓄之耳。斯言信矣。大抵方士皆習靜者。為之隱身岩穴。不求聞達。如山鹿野麋。是其志也。豈樂翹車之召哉。敢自衒其術。面欺明主者亦鮮矣。時既不用。逐之可也。殺之非也。若以其詐而可誅。則公孫卿欒大無非行詐。殺其干勢利以自衒者。足以大戒。蘭艾同焚。斯為甚矣。貞觀末。高宗不誅天竺方士那羅延婆娑寐。逐之歸國。斯可為後王法矣。¶ 

