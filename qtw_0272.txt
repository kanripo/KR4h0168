#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0271-12a> ¶
#+PROPERTY: JUAN 0272
欽定全唐文卷二百七十二¶ 

<pb:NFKB_QTW_p0272-01a>

* 元行沖¶ 
:PROPERTIES:
:PERSID: QTWAUT0451
:END:

行沖名澹。以字顯。河南人。舉進士。累官太常少卿。開元中為國子祭酒。拜太子賓客宏文館學士。封常山郡公。致仕。十七年卒。年七十七。贈禮部尚書。諡曰獻。¶ 

** 父在為母及舅姨嫂叔服議¶ 
:PROPERTIES:
:TITID: QTWTIT06099
:PERSID: QTWAUT0451
:END:

夫天地之性。惟人最靈者。葢以智周萬物。惟睿作聖。明貴賤。辨尊卑。遠嫌疑。分情禮也。是以古之聖人。徵性識本。緣情制服。則有申有厭。天父天夫。故斬衰三年。情禮俱盡者。因心立極也。生則齊體。死則同穴。比陰陽而配合。同兩儀之化成。而妻喪杖周。情禮俱殺者。葢遠嫌疑。尊乾道也。父為嫡子。三年斬衰而不去職者。葢尊祖重嫡。崇禮殺情也。資於事父以事君。孝莫大於嚴父。故父在為母。罷職齊周。而心喪三年。謂之尊厭者。則情申而禮殺也。斯制也。異於飛走。別於華夷。羲農堯舜。莫之異也。文武周孔。所同遵也。今若捨尊厭之重。虧嚴父之義。畧純素之嫌。貽非聖之責。則事不師古。有傷名教矣。姨兼從母之名。又即母之女黨。加於舅服。有理存焉。嫂叔不服。遠嫌疑也。若引同爨之緦。¶ 

<pb:NFKB_QTW_p0272-02a>

以忘推遠之跡。既乖前聖。亦謂難從。謹詳三者之疑。並請依古為當。謹議。¶ 

** 先師宰予字子我贊¶ 
:PROPERTIES:
:TITID: QTWTIT06100
:PERSID: QTWAUT0451
:END:

臨淄辯(闕一字)學以致祿。懲彼不勤。見嗤朽木。激之忠孝。貽毀新穀。政事登科。而不庇族。¶ 

** 釋疑¶ 
:PROPERTIES:
:TITID: QTWTIT06101
:PERSID: QTWAUT0451
:END:

客問主人曰。小戴之學。行之已久。康成銓注。見列學官。傳聞魏公。乃有刊易。又承制旨。造疏將頒。未悉二經。孰為優劣。主人荅曰。小戴之禮。行於漢末。馬融注之。時所未覩。盧植分合。二十九篇。而為說解。代不傳習。鄭絪子幹。師於季長。屬黨錮獄起。師門道喪。康成於竄伏之中。理紛拏之典。志存探究。靡所咨謀。而猶緝述忘疲。聞義能徙。具於鄭志。向有百科。章句之徒。曾不窺覽。猶遵覆轍。頗類刻舟。王肅因之。重茲開釋。或多改駮。仍按本篇。又鄭學之徒。有孫炎者。雖扶元義。乃易前編。自後條例支分。箴石閒起。馬伷增革。向踰百篇。葉遵刪修。僅全十二。魏公病㣥言之錯雜。紬衆說之精深。經文不同。未敢刊正。注理睽誤。寧不芟礱。成畢上聞。太宗嘉賞。賚縑千匹。錄賜儲藩。將期頒宣。未有疏¶ 
<pb:NFKB_QTW_p0272-03a>
義。聖皇纂業。躭古崇儒。高曾規矩。宜所修襲。乃制昏愚。甄分舊義。其有注遺往說。理變新文。務加搜窮。積稔方畢。具錄呈進。勅付㣥儒。庶能斟詳。以課疎密。豈悟章句之士。堅持昔言。特嫌知新。欲仍舊貫。沉疑多月。擯壓不申。優劣短長。定於通識。手成口荅。安敢銓量。客曰。當局稱迷。傍觀見審。累朝銓定。故是周詳。何所為疑。不為申列。荅曰。是何言歟。談豈容易。昔孔安國注壁中書。會巫蠱事。經籍道息。族兄臧與之書曰。相如常忿俗儒。淫詞冒義。欲撥亂反正。而未能果。然雅達通博。不代而生。浮學守株。比肩皆是。衆非難正。自古而然。誠恐此道未申。而以獨智為議也。則知變易章句。其難一矣。漢有孔季產者。專於古學。有孔扶者。隨俗浮沈。扶謂產云。今朝廷皆為章句內學。而君獨修古義。修古義。則非章句內學。非章句內學。則危身之道也。獨善不容於代。必將貽患禍乎。則知變易章句。其難二矣。劉歆以通書屬文。待詔官署。見左氏傳而大好之。後蒙親近。欲建斯業。哀帝欣納。令其討論。各遷延推辭。不肯置對。劉歆移書責讓。其言甚切。諸博士等。皆忿恨之。名儒龔勝。時為光祿。見歆此議。乃乞骸骨。司空師丹。因大發怒。奏歆改亂¶ 
<pb:NFKB_QTW_p0272-04a>
前志。非毀先朝所立。帝曰。此廣道術。何為毀耶。由是犯忤大臣。懼誅求出。為河南太守。宗室不典三河。又徙五原太守。以君實之著名好學。公仲之深博守道。猶迫同門朋黨之議。卒令子駿負謗於時。則知變易章句。其難三矣。子雍規元數十百件。守鄭學者。時有中郎馬昭。上書以為肅繆。詔王學之輩。占荅以聞。又遣博士張融。案經論詰。融登召集。分別推處。理之是非。具呈證論。王肅酬對。疲於歲時。則知變易章句。其難四矣。卜商疑聖。納誚於曾輿。木賜近賢。貽嗤於武叔。自此之後。唯推鄭公王粲稱伊洛巳東。淮漢之北。一人而已。莫不宗焉。咸云先儒多闕。鄭氏道備。粲竊嗟怪。因求其學。得尚書注。退而思之。以盡其意。意皆盡矣。所疑之者。猶未喻焉。凡有兩卷。列於其集。又王肅改鄭六十八條。張融覈之。將定臧否。融稱元注泉深廣博。兩漢四百餘年。未有偉於元者。然二郊之祭。殊天之祀。此元誤也。其如皇天祖所自出之帝。亦元慮之失也。及服虔釋傳。未免差違。後代言之。思宏聖意。非謂揚巳之善。掩人之名也。何者。君子用心。願聞其過。故仲尼曰。過也人皆見之。更也人皆仰之。是也。而專門之徒。恕已及物。或攻先師之誤。如¶ 
<pb:NFKB_QTW_p0272-05a>
聞父母之名。將謂亡者之德言。而見壓於重壤也。故王邵史論曰。魏晉浮華。古道夷替。洎王肅杜預。更開門戶。歷載三百。士大夫恥為章句。唯草野生以專經自許。不能究覽異義。擇從其善。徒欲父康成。兄子慎。寧道孔聖誤。諱聞鄭服非。然於鄭服甚憒憒。鄭服之外皆讎也。則知變易章句。其難五也。伏以安國尚書。劉歆左傳。悉遭擯於曩葉。見重於來今。故知二人之鑒。高於漢廷遠矣。孔季產云。物極則變。比及百年外。當有明直君子。恨不與吾同代者。於戲。道之行廢。必有其時者歟。僕非專經。䍐習章句。高名不著。易受輕誣。頃者修撰。殆淹年月。賴諸賢輩能左右之。免致愆尤。仍叨賞賚。內省昏朽。其榮巳多。何遽持一巳之區區。抗㣥情之噂。捨勿矜之美。成自我之私。觸近名之誡。興犯衆之禍。一舉四失。中材不為。是用韜聲。甘此沈默也。¶ 

* 辛替否¶ 
:PROPERTIES:
:PERSID: QTWAUT0452
:END:

替否字協時。京兆萬年人。景龍中為左拾遺。睿宗朝遷右臺殿中侍御史。開元中累轉潁王府長史。天寶初卒。年八十餘。¶ 

** 陳時政疏¶ 
:PROPERTIES:
:TITID: QTWTIT06102
:PERSID: QTWAUT0452
:END:

<pb:NFKB_QTW_p0272-06a>

臣聞聖人廣視聽於四方。納謳謠於九有者。葢欲以上通下達。遠聞邇信。元首惟聖。股肱惟明。若此則國可長久。時無災害者也。臣聞君上牧養黎庶。莫不慎器與名。畏怨重禍。不激詭以求進。不貨賄以要榮。公侯伯子男五等。各以功為先後。卿大夫士九品。各以德為次等。劉毅無賣官之誚。仲經無免爵之謠。則格於皇天。光於后土。何風雨不順陰陽不和之有哉。臣聞古之建官。員不必備。九卿己下。皆有其位。而闕其選。賞一人謀乎三事。職一人訪乎㣥司。負寵者畏權勢之在躬。求榮者避權門而不入。故稱賞不僭。官不濫。士皆完行。家有廉節。朝廷有餘俸。百姓有餘食。下忠於上。上禮於下。委裘而無倉卒之危。垂拱而無顛沛之患。夫事有惕耳目。動心慮。作不師古。以行於今者。葢有之矣。伏惟陛下百倍行賞。十倍增官。金銀不供其印。束帛無充於錫。何愧於無用之臣。何慙於無力之士。至於公府補授。䍐存推擇。遂使富商豪賈。盡居纓冕之流。鬻伎行巫。咸陟膏腴之地。一旦羊頭入興。狗尾生謠。將恐巍巍盛唐。取議於後。臣聞於古人曰。福生有基。禍生有胎。伏惟公主陛下之愛女。選賢良以嫁之。設官職以輔之。傾府庫以賜之。¶ 

<pb:NFKB_QTW_p0272-07a>

壯第觀以居之。廣池籞以嬉之。可謂之至重也。可謂之至憐也。然而用不合於古義。行不根於人心。將恐變愛成憎。轉福為禍。何者。竭人之力。人怨也。費人之財。人怨也。奪人之家。人怨也。愛一女子而取三怨於天下。使邊疆之士不盡力。朝廷之士不盡忠。人之散矣。獨恃所愛。何所恃乎。向者魯王賞同諸壻。禮等朝臣。則亦有今日之福。無曩時之禍。人徒見其禍。不知其禍之所來。所以禍者。寵愛過於臣子也。去年七月五日巳見其徵矣。今猶事無改更。理尚因循。棄一宅而造一宅。忘前禍而忽後禍。臣竊謂陛下憎之矣。非愛之也。何利於公主。臣聞君以人為本。本固則邦寧。邦寧則陛下之夫婦母子。長相保也。伏惟外謀宰臣。為久安久寧以存之。不使奸臣賊子以伺之。臣聞微不可不防。遠不可不慮。當今疆場驚駭。倉廩空虛。揭竿守禦之士賞不及。肝腦塗地之卒輸不充。野多食草。人不識穀。而方大起寺舍。廣營第宅。伐木空山。不足充梁棟。運土塞路。不足充牆壁。誇古耀今。踰章越制。百寮鉗口。四海傷心。臣聞釋教者。以清淨為基。慈悲為主。故常體道以濟物。不為利欲以損人。故常去已以全真。不為榮身以害教。三時之月。掘¶ 
<pb:NFKB_QTW_p0272-08a>
山穿地。損命也。殫府虛帑。損人也。廣殿長廊。榮身也。損命則不慈悲。損人則不濟物。榮身則不清淨。豈大聖大神之心乎。臣以為非真教。非佛意。違時行。違人欲。自像王西下。佛教東傳。青螺不入於周前。白馬方行於漢末。風流雨散。千帝百王。飾彌盛而國彌空。役彌重而禍彌大。覆車繼軌。曾不改途。晉臣以佞佛取譏。梁主以捨身構隙。若以造寺必為其理體。養人不足以經邦。則殷周已往皆暗亂。漢魏已降皆聖明。殷周已往為不長。漢魏已降為不短。臣聞夏為天子二十餘代。而殷受之。殷為天子二十餘代。而周受之。周為天子三十餘代。而秦漢受之。自漢已後。歷代可知也。何者。有道之長。無道之短。豈因其窮金玉。修塔廟。方建長久之祚乎。臣聞於經曰。若菩薩心住於法。而行布施。如人入暗。則無所見。又曰。一切有為法。如夢幻泡影。如露亦如電。臣以為減琱琢之費。以賑貧人。是有如來之德。息穿掘之苦。以全昆蟲。是有如來之仁。罷營構之直。以給邊陲。是有湯武之功。迴不急之祿。以購廉清。是有唐虞之理。陛下緩其所急。急其所緩。親未來而踈見在。失真實而冀虛無。徇俗人之所為。而輕天子之功業。臣竊痛之矣。當今出¶ 
<pb:NFKB_QTW_p0272-09a>
財依勢者。盡度為沙門。避役姦訛者。盡度為沙門。其所未度。惟貧窮與善人耳。將何以作範乎。將何以租賦乎。將何以力役乎。臣以為出家者。捨塵俗。離朋黨。無私愛。今殖貨營生。非舍塵俗。援親樹知。非離朋黨。畜妻養孥。非無私愛。是致人以毀道。非廣道以救人。伏見今日之宮觀臺榭。唯京師之與洛陽。不曾修飾。猶恐奢麗。陛下尚欲填池塹。捐苑囿。以賑貧人無產業者。今之天下之寺。葢無其數。一寺當陛下一宮。壯麗甚之矣。用度過之矣。是十分天下之財。而佛有其七八。陛下何有之矣。百姓何食之矣。雖以陰陽為炭。萬物為銅。役不食之人。使不衣之士。猶尚不給。況資於天生地養。風動雨潤。而後得之乎。臣聞國無九年之儲。國非其國。伏惟計會倉廩。量度府庫。百寮供給。百事用度。臣恐卒歲不充。況於九年之積乎。一旦風塵再擾。霜雹薦臻。沙門不可執干戈。寺塔不足攘饑饉。臣竊惜之矣。¶ 

** 諫造金仙玉真雨觀䟽¶ 
:PROPERTIES:
:TITID: QTWTIT06103
:PERSID: QTWAUT0452
:END:

臣嘗以為古之用度不時。爵賞不當。破家亡國者。口說不如身逢。耳聞不如眼見。臣請以有唐以來。理國之得失。陛下之所眼見者以言之。惟陛下審之聽之。擇善而從之。則¶ 
<pb:NFKB_QTW_p0272-10a>
萬歲之業。自可致矣。何憂乎黎庶之不康。福祚之不永。伏以太宗文武聖皇帝。陛下之祖。撥亂反正。開階立極。得至理之體。設要之方。省其官。清其吏。舉天下職司。無一虛授。用天下財帛。無一枉費。賞必俟功。官必得雋。所為無不成。所征無不剋。不多造寺觀。而福德自至。不多度僧尼。而殃咎自滅。道合乎天地。德通乎神明。故天地憐之。神明祐之。陰陽不[:#AS-8FBB:●]。風雨合度。四人樂其業。五穀遂其成。腐粟爛帛。填街委巷。千里萬里。貢賦於郊。九夷百蠻。歸款於闕。自有帝王已來。未有若斯之神聖者也。故得享國久長。多歷年所。陛下何不取而則之。中宗孝和皇帝。陛下之兄。居先人之業。忽先人之化。不取賢良之言。徒恣子女之意。官爵非擇。虛食祿者數千人。封建無功。妄食土者百餘戶。造寺不止。枉費財者數百億。度人不休。免租庸者數十萬。是使國家所出加數倍。所入減數倍。倉不停卒歲之儲。庫不貯一時之帛。所惡者逐。逐多忠良。所愛者賞。賞多讒慝。朋佞喋喋。交相傾動。容身不為於朝廷。保位皆由於黨附。奪百姓之食以養殘兇。剝萬人之衣以塗土木。於是人怨神怒。衆叛親離。水旱不調。疾疫屢起。遠近殊論。公私罄然。五六¶ 
<pb:NFKB_QTW_p0272-11a>
年閒。至於禍變。享國不永。受終於兇婦人。寺舍不能保其身。僧尼不能護妻子。取譏萬代。見笑四夷。此陛下之所眼見也。何不除而改之。依太宗之理國。則百官以理。百姓無憂。故泰山之安。立可致矣。依中宗之理國。則萬人以怨。百事不寧。故累卵之危。立可待矣。頃自夏已來。霪雨不解。穀荒於隴。麥爛於場。入秋已來。亢旱成災。苗而不實。霜損蟲暴。草菜枯黃。下人咨嗟。未知賙賑。而營寺造觀。日繼於時。檢校試官。充臺溢署。伏惟陛下愛兩女。為造兩觀。燒瓦運木。載土填坑。道路流言。皆云計用錢百餘萬貫。惟陛下聖人也。無所不知。陛下明君也。無所不見。既知且見。知倉有幾年之儲。庫有幾年之帛。知百姓之閒。可存活乎。三邊之上。可轉輸乎。當今發一卒以禦邊陲。追一兵以衞社稷。多無衣食。皆帶飢寒。賞賜之閒。迥無所出。軍旅驟敗。莫不由斯。而乃以百萬貫錢。造無用之觀。以賈六合之怨乎。以違萬人之心乎。伏惟陛下族阿韋之家。而不改阿韋之亂政。忍棄太宗之理本。不忍棄中宗之亂階。忍棄太宗久長之謀。不忍棄中宗短促之計。陛下又何以繼祖宗親萬國。昔陛下與皇太子。在阿韋之時。危亡是懼。常切齒於㣥兇。今¶ 
<pb:NFKB_QTW_p0272-12a>
貴為天子。富有四海。而不改㣥兇之事。臣恐復有切齒於陛下者也。陛下又何以非㣥兇而誅之。臣往見明勅。自今以後。一依貞觀故事。且貞觀之時。豈有今日之造寺營觀。加僧尼道士。益無用之官。行不急之務。而亂政者也。臣以為棄其言而不行其信。慕其善而不遷其惡。陛下又何以刑于四海。往者和帝之憐悖逆也。為姦人之所誤。宗晉卿勸為第宅。趙履溫勸為園亭。損數百家之居。侵數百家之地。工徒斵而未息。義兵紛以交馳。卒使亭不得遊。宅不得坐。信邪佞之說。成骨肉之刑。此陛下之所眼見也。今茲造觀。臣必知非陛下公主之本意。得無有趙履溫之徒。將勸為之。冀誤其骨肉。不可不明察也。臣聞出家修道者。不干預於人事。專清其身心。以虛泊為高。以無為為妙。依兩卷老子。視一軀天尊。無欲無營。不損不害。何必璇臺玉榭。寶像珍龕。使人困窮。然後為道哉。且舊觀足可歸依。無造無營。以取窮竭。若此行之三年。國不富。人不安。朝廷不清。陛下不樂。則臣請殺身於朝。以令天下言事者。伏惟陛下行非常之惠。權停兩觀。以俟豐年。以兩觀之財。為公主施貧窮。填府庫。則公主之福德無窮矣。不然。臣恐下人怨望。不¶ 
<pb:NFKB_QTW_p0272-13a>
減於前朝矣。前朝之時。賢愚知其必敗。人雖有口而不敢言。言未發聲。禍將及矣。韋月將受誅於丹徼。燕欽融見殺於紫庭。此人皆不惜其身。而納忠於主。身既死矣。主亦危矣。故先朝誅之。陛下賞之。是陛下知直言之士。有裨於國。臣今直言。亦先朝直言之人也。惟陛下察之。¶ 

* 徐堅¶ 
:PROPERTIES:
:PERSID: QTWAUT0453
:END:

堅字元固。湖州長城人。神龍初累遷給事中。封慈源縣子。以禮部侍郎為修文館學士。睿宗朝進東海郡公。遷祕書監左散騎常侍。元宗改麗正書院為集賢院。以堅充學士。副張說知院事。加光祿大夫。十七年卒。年七十餘。贈太子少保。諡曰文。¶ 

** 論刑獄表¶ 
:PROPERTIES:
:TITID: QTWTIT06104
:PERSID: QTWAUT0453
:END:

臣聞上天之道。先春而後秋。聖人制法。外刑而內禮。故知三辟之設。王者不得已而用之。今帝命惟新。六合光宅。遠無異望。邇無異言。亦宜安彼反側。示以寬典。臣竊見神都諸部勘當所。尋有勅停勘。迄至於今。猶尚追攝。豈非勘當使等志希僥倖。執斯刻薄。以為已能哉。長姦濫之源。傷醇和之化。伏願即停之。臣又聞書有五聽。慮失情實也。令著¶ 
<pb:NFKB_QTW_p0272-14a>
三覆。恐致虛枉也。比見有勅勘當反逆。令使者得實便決。然人命至重。死不可生。儻萬分之中。有一不實。欲訴無路。懷枉誰明。飲恨吞聲。赤族從戮。豈不痛哉。此不足以肅姦逆而明典刑。適所以長威福而生疑懼。臣望絕此處分。依法覆奏。則死者甘伏。知泣辜之恩。生人歡悅。見詳刑之意。又法官之任。人命所懸。若不擇。恐招枉濫。諸官僚之內。有用法寬平。為衆所稱者。願親而進之。處事深酷。不允人望者。願疎而退之。囹圄無冤。億兆幸甚。臣又聞罰不及嗣。虞帝之明規。罪不至孥。漢君之茂德。故郤芮作亂。而郤缺登朝。嵇康被刑。而嵇紹入用。終能立功白狄。効死湯陰。千載美談。斯為稱首。父子猶其若此。餘親尚何疑哉。竊見逆人之親。選曹廣責。至於無親無服。亦數十條。士子之中。十將三四。今聖人在上。寶命惟新。有道賤貧。實為深恥。遂令此等。長從遐棄。懷才抱器。將何望哉。是以聖意哀矜。頻降恩制。令同常例。各使坦懷。姚璹之徒。皆逢委任。而在下僚列。不識天心。苟求微疵。不宏大體。又准勅。逆人同堂親。不得任京官及兩畿三輔官。準法。刑戮緦麻親。不得充近侍宿衞。臣望申勅有司。勅令逆人外。不得輒為勘責。收其賢¶ 
<pb:NFKB_QTW_p0272-15a>
能。示之曠蕩。斯巍巍之德。作範百王。穆穆之風。垂裕千祀。¶ 

** 請祔中宗表¶ 
:PROPERTIES:
:TITID: QTWTIT06105
:PERSID: QTWAUT0453
:END:

臣謹按禮稽命徵。虞夏五廟。殷六廟。周七廟。諸侯五廟。而魯用天子之禮。並后稷姜嫄為七廟。故知五帝殊時。不相沿樂。三王異世。不相襲禮。伏以中宗孝和皇帝受命中興。化民以德。雖別廟薦享。而聖心未安。將革前規。移入太廟。臣參詳自古廟制。夏殷周漢。各自立廟。不同一處。漢光武以中興崇儉。故七室共堂。而歷代遵行。以為折衷。今太廟七室。皆有神主。孝和皇帝既須入廟。先有夾室見空。望奉移向此室內。既同太廟八室。祭享是同。在於情理。實為允愜。¶ 

** 請停募關西戶口疏¶ 
:PROPERTIES:
:TITID: QTWTIT06106
:PERSID: QTWAUT0453
:END:

伏惟皇帝陛下二儀合德。百姓為心。一物不安。納隍興想。竊見關西戶口。負募赴都。聖旨含宏。不言差送。是以樂住之色。數萬餘家。受使之人。苟徼勞効。務選高戶。抑此陪郭。然高戶之位。田業已成。安土重遷。人之恒性。使者強送。僶俛進途。一人怨嗟。或傷和氣。數千餘戶。深宜察之。臣望令檢勘先投牒樂住者。並令赴都。其差定陪郭者。各任還貫。¶ 

<pb:NFKB_QTW_p0272-16a>

若神都須人。雍同等州先有工商戶在洛者甚衆。令檢括兼。樂住之人。微有資財。情願在洛城者。並酬其宅鋪之地。令漸修立。則洛城不少於邑戶。黎庶得安於本業。此管子所謂順於人心施宏均養之人。則臣希冀痊平。有朝覲之望。容居散秩。免負乘之[:#AS-8FBB:●]。無任悃迫之至。¶ 

** 先祭後燔議¶ 
:PROPERTIES:
:TITID: QTWTIT06107
:PERSID: QTWAUT0453
:END:

臣等謹按顯慶年修禮官長孫無忌等奏改燔柴在祭前狀稱。祭祀之禮。必先降神。周人尚臭。祭天則燔柴者。臣等按禮迎神之義。樂六變則天神降。八變則地祇出。九變則鬼神可得而禮矣。則降神以樂。周禮正文。非謂燔柴以降神也。按尚臭之義。不為燔之先後。假如周人尚臭。祭天則燔柴。容或燔臭先以迎神。然則殷人尚聲。祭天亦燔柴。何聲可燔先迎神乎。又按顯慶中無忌等奏稱。晉氏之前。獨遵古禮。周魏以降。妄為損益者。今按郭璞晉南郊賦及注爾雅。祭後方燔。又按宋忠所論。亦祭後方燔。又檢南齊北齊及梁郊祀。亦飲福酒後方燔。又檢後周及隋郊祀。亦先祭後燔。據此即周遵後燔。晉不先燎。無忌之事。義乃相乖。又按周禮大宗伯職。以玉作六器。以禮天地四方。注云。禮¶ 
<pb:NFKB_QTW_p0272-17a>
為始告神時薦於神座也。下文云。以蒼璧禮天。以黃琮禮地。皆有牲幣。各如其器之色。又禮器云。有以少為貴者。祭天特牲。是知蒼璧之與蒼牲。俱各奠之神座。理節不惑。又云。四圭有邸。以祀天旅上帝。即明祀昊天上帝之時。以旅五方天帝明矣。其青圭赤璋白琥元璜。自是立春立夏立秋立冬之日。各於其方迎氣所用。自分別矣。今按顯慶所改新禮。以蒼璧與蒼牲蒼幣。俱用先燔。蒼璧既已燔矣。所以遂加四圭有邸。奠之神座。蒼牲既巳燔矣。所以更加騂牲。充其實俎。混昊天於五帝。同用四圭。失特牲之明文。加為二犢。深乖禮意。事乃無憑。¶ 

** 荅王方慶問服制書¶ 
:PROPERTIES:
:TITID: QTWTIT06108
:PERSID: QTWAUT0453
:END:

儀禮喪服經。繼父同居齊縗周。謂子無大功之親。與之適人。所適亦無大功之親。而所適者以貨財為之築宮廟。歲時使之祀焉者也。鄭元曰。大功之親。同財者也。築宮廟於家門之外者。神不歆非族也。以恩服耳。未嘗同居。則不服也。小戴禮記繼父服。並有明文。斯禮經之正說也。至於馬融王肅賀循等。並稱大儒達禮。更無異文。唯傅元著書。以為父無可繼之理。不當制服。此禮焚書之後。俗儒妄造也。¶ 

<pb:NFKB_QTW_p0272-18a>

袁準作論。亦以為此則自制父也。亂名之大者。竊以父猶天也。愛敬斯極。豈宜靦貌繼以他人哉。然而藐爾窮孤。不能自立。既隨其母託命他宗。本族無鞠養之人。因託得存其繼嗣。在其生也。實賴其長育。及其死也。頓同之行路。重其生而輕其死。篤其始而薄其終。稱情立文。豈應如是。故袁傅之駮。不可為同居者施焉。昔朋友之死。同爨之喪。並制緦麻。詳諸經典。比之於此。葢亦何嫌。繼父之服。宜依正禮。今女子母攜重適人。寄養他門。所適慈流。情均膝下。長而出嫁。始不同居。此則笄總之儀。無不畢備。與築宮立廟。實無異焉。葢有繼父之道也。戴德喪服記曰。女子子適人者。為繼父服齊縗三月。不分別同居異居。梁氏集說亦云。女子子適人者。服繼父與不同居者服同。今為服齊縗三月。竊為折衷。¶ 

** 唐故右驍衞大將軍上柱國金河郡開國公裴公墓誌銘¶ 
:PROPERTIES:
:TITID: QTWTIT06109
:PERSID: QTWAUT0453
:END:

公諱索。字邏。天山莎勒人也。昔周宣擇南仲。晉武選吳彥。其斯二將赫怒。干戈啟陣。雲旗暈天。金鉞眩日。靜當時之患。治紛紛之亂者。孰能預於此而為鱗次者乎。公受乾靈¶ 
<pb:NFKB_QTW_p0272-19a>
之英姿。稟坤祇之正氣。峻兮若太岳之壯勢。淡兮若大江之澄靜。雄材傑出。俊德挺生。誠千仞不足議其高。實萬頃不足疇其量。風神穎悟。器識宏深。其少也。計深慮遠。急國家之難。而樂盡人臣之力。乃率賓邊土。辭[:#AS-8949:⿱廾]鄉閭。圖東南而歸聖朝。明君親與話言。懿其忠信。授冠軍大將軍行左豹韜衞中郎將。爰從自爾。參委諸軍。建非常之功。懷赤心而冒白刃。深踐戎馬之地。遠託燭龍之鄉。俄敘七擒。闢乎四鎮。浩蕩天地之閒。心無怵惕之驚者。其惟公乎。夫人生於代。貴能立功。若斯忠勤。䍐能崇(闕一字)上嘉其功。授右驍衞大將軍上柱國金河郡開國公。食邑五千戶。其長也。敦信明義。元覽知微。位列於九有。恩霑於四人。浩浩焉。汪汪焉。奧乎不可測也。其衰也。志惟慈愍。恤下愛賢。聲名遠彰。朝野籍甚。㣥公側席者多矣。既漸垂顏鶴髮。耳順從心。尚夜寐夙興。情不懈怠。聖主明鑒。知久勤勞。未及懸車之請。遂許致仕。乃辭朝廷。退歸私里。想百行之善。敘三樂之歡。獵祕教於情田。訪真流於智海。專精念道。捨[:#AS-8949:⿱廾]俗營。執德居尊。恬淡清雅。主上懷貴耆之道。追想舊臣。念曩昔之功。錫今者之慶。制曰。顏年雖晚。壯志不渝。宜復舊資。更承新¶ 
<pb:NFKB_QTW_p0272-20a>
命。乃再昇禁衞。重握權衡。凡厥公卿。孰不遵仰。善政之謀斯著。治化之道無虧。行年九十有八。以開元中薨於私第。聞之遐邇。無不懷崩心之感。朝廷慘怛。聽政不怡。㣥寮痛惜。食不甘味。識與不識。並懷惋嗟。地中喪三品之賢。天上減七星之曜。嗟乎赤將。積効無徵。陳兵按屯之法。自此長淪。斬將搴旗之謀。於茲永絕。人誰不沒。貴有餘聲。敬寫譽傳芳。沈礎幽室。歷想高德。乃為銘曰。¶ 

聖代高士。明時將軍。英姿雄勇。夙著功勳。聲名遠振。獨秀邁㣥。天崖地角。無處不聞。千秋萬歲。名列典墳。再昇榮級。德契明君。敬敘煩文。顯揚雅調。小道徒陳。大夜何曉。¶ 

* 韋見素¶ 
:PROPERTIES:
:PERSID: QTWAUT0454
:END:

見素字會微。彭城郡公贈幽州都督湊子。第進士。襲父爵。擢累諫議大夫。天寶十三載拜武部尚書同中書門下平章事集賢院學士。從元宗入蜀。兼左相。封豳國公。肅宗立。除右僕射。罷知政事。授太子太師。加開府儀同三司。寶應元年卒。年七十六。贈司空。諡曰忠貞。¶ 

** 王去榮不宜赦罪議¶ 
:PROPERTIES:
:TITID: QTWTIT06110
:PERSID: QTWAUT0454
:END:

法者天地大典。帝王猶不敢擅殺。而小人得擅殺。是臣下¶ 
<pb:NFKB_QTW_p0272-21a>
之權過於人主也。去榮既殺人不死。則軍中凡有伎能者。亦自謂無憂。所在暴橫。為郡縣者。不亦難乎。陛下為天下主。愛無親疎。得一去榮而失萬姓。何利之有。於律。殺本縣令。列於十惡。而陛下寬之。王法不行。人倫道屈。臣等奉詔。不知所從。夫國以法理。軍以法勝。有恩無威。慈母不能使其子。陛下厚養戰士。而每歲少利。豈非無法邪。今陝郡雖要。不急於法也。有法則海內無憂不克。況陝郡乎。無法則陝郡亦不可治。得之何益。而去榮末技。陝郡不以之存亡。王法有無。家國乃為之輕重。此臣等所以區區。願陛下守貞觀之法。¶ 

