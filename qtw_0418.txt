#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0417-16a> 
#+PROPERTY: JUAN 0418
欽定全唐文卷四百十八¶ 

<pb:NFKB_QTW_p0418-01a>
　常袞(九)¶ 

** 謝銀青光祿大夫河內郡開國公第二表¶ 
:PROPERTIES:
:TITID: QTWTIT08903
:PERSID: QTWAUT1095
:END:

臣某言。內侍喬獻德至。奉示答臣所讓新授階封德音。宜即斷來表者。臣自沐恩私。不遑寢息。所以上冒宸扆。頓首拜章。瀝懇于宴賜之辰。披誠于對敭之次。累煩睿覽。下執愚衷。竊以榮級清階。本因馭貴。分茅錫土。必在報功。冀達舊章。非勤飾讓。今天書再及。嚴旨不移。受詔兢惶。撫躬震越。伏自思念。戰汗交馳。恐負聖睿之慈。當審微臣之分。何者。謬升非次。既參二府之榮。縱避今恩。不減四方之責。唯當勉申駑蹇。恭守紀綱。苟塵露之可裨。雖灰壤而無恨。重承嚴命。不敢固辭。此生甚微。厚施何答。無任惶懼感荷之至。謹奉表陳謝以聞。臣某誠惶誠恐稽首頓首。謹言。¶ 

** 為李大夫謝恩表¶ 
:PROPERTIES:
:TITID: QTWTIT08904
:PERSID: QTWAUT1095
:END:

臣某言。伏奉聖恩。捨臣罪戾。復臣班榮。承命驚慙。戴恩惶抃。臣某誠歡誠懼頓首頓首。伏惟乾元光天文武大聖至德孝感皇帝陛下俯寬國法。大庇宗枝。兄抵憲章。已從輕典。臣合緣坐。又貸殊私。雷霆解威。日月迴照。枯木之上。殘¶ 
<pb:NFKB_QTW_p0418-02a>
花忽開。死灰之中。餘燼再爇。曲承含育。特荷仁慈。一門感恩。萬死何効。謹奉表陳謝以聞。臣某誠歡誠懼頓首頓首。謹言。¶ 

** 謝兄授太子僕表¶ 
:PROPERTIES:
:TITID: QTWTIT08905
:PERSID: QTWAUT1095
:END:

臣某言。伏奉五月十七日恩制。授臣兄依前祕書省著作郎太子僕。特恩曲降。殊私下霑。踴躍宛轉。兢惶震越。臣某誠歡誠喜頓首頓首。臣自承錄用。已積歲時。內省微効。未申涓瀝。虛受祿俸。有靦官榮。在公無益。已寬臣罪。及私之幸。又獎臣兄。伏以頃冒朝章。兄合同坐。伏蒙慈貸。仍進常班。卑賤孤門。已墜復立。烝嘗獲主。將廢更存。寵被幽明。戴感天日。求之古今。無臣此例。雖肝膽塗地。未塞前責。而糞土餘生。尋加後命。臣授方鎮。兼錫崇階。兄拜宮僚。又參高秩。慶聯雁序。澤及翾飛。承命若驚。何功至此。愧心踧踖。赧汗流離。非望驟遷。罔知所措。殘骸萬死。難以上酬。無任感荷兢抃之至。謹遣散將某官某奉表陳謝以聞。¶ 

** 謝兄授祕書省著作郎表¶ 
:PROPERTIES:
:TITID: QTWTIT08906
:PERSID: QTWAUT1095
:END:

臣某言。伏奉閏五月二十四日恩制。授臣兄太常丞祕書省著作郎。臣待罪兢灼。啟處不遑。寵命薦臨。驚抃失次。臣¶ 
<pb:NFKB_QTW_p0418-03a>
某誠喜誠懼頓首頓首。臣上負國恩。自抵邦憲。聖慈矜宥。屈法全生。猶許自新。特虧令典。惶怖殞越。夙夜載馳。雖荷殊渥。尚憂嚴命。臣兄合從連坐。伏待貶官。不謂元造曲成。鴻私下覆。在憂惕之際。特授寵榮。當譴斥之時。忽承遷轉。品秩下降。清望有加。復齒周行。獲陪班列。向非親紆聽斷。俯燭幽微。則骨月分竄于殊方。簪裾永絕于昭代。豈望更玷人次。再沐朝奉。罪重邱山。恩過天地。感戴慙赧。俯伏驚惶。臣竊自思惟。無所上報。庶將懲改前過。克勵殘骸。苦節誓心。冀申萬一。無任感恩惶懼之至。¶ 

** 謝贈官表¶ 
:PROPERTIES:
:TITID: QTWTIT08907
:PERSID: QTWAUT1095
:END:

臣袞言。伏奉今日恩命。臣亡祖故慶王文學先臣楚珪贈兵部尚書。亡祖母王氏贈齊國夫人。亡父故京兆府三原縣丞贈給事中先臣無為贈太子太保。亡母南陽縣太君張氏贈鄧國夫人。仍賜立私廟三室。慈旨忽臨。憫冊加等。哀榮頓極。感涕交流。今日殺身。此生分足。臣袞中謝。臣聞德及於人。功濟於物。然後光昭祖考。特加追命之榮。崇嚴廟室。俾展奉先之敬。臣授任非據。尸位已淹。合上叩公朝。退身私第。顧以未裨神化。誓答皇慈。尚塵青瑣之闈。猶汙¶ 
<pb:NFKB_QTW_p0418-04a>
玉堂之署。乾坤施厚。歲月恩深。趨進崇階。坐封故郡。如臣之比。罕見其倫。今又念及先臣。旌其內訓。寵以六官之長。榮極三師之列。魚軒表于東海。翟茀賦于南都。宗祏有儀。春秋有祀。變其士祭之禮。被其公服之章。昭穆偕昇。感懷泣血。永惟臣之祖父。業茂文儒。夙荷重名。不躋通列。微夫小子。實忝前人。才薄位高。上慙無地。夙夜感切。啟處不寧。豈謂寵臨薦加。志願俱畢。人子之道。聖睿曲成。情禮之間。私門獲遂。屬當禁火。歸省先塋。便奉除書。以時昭啟。灑雨露於松柏。懸日月於邱封。閭里相榮。故老垂泣。不圖存沒。頓極于斯。寵渥殊常。戴荷失次。於家出望。於國無勞。惶赧踧踖。不知所報。無任感慶屏營之至。謹奉表陳謝以聞。¶ 

** 謝妻封宏農郡夫人表¶ 
:PROPERTIES:
:TITID: QTWTIT08908
:PERSID: QTWAUT1095
:END:

臣某言。伏奉恩命。賜臣妻楊氏邑號封宏農郡夫人。伏以古者卿大夫之妻。咸曰命婦。亦曰內子。但有稱謂。皆無封邑。其後雖有石窌延鄉之錫。亦無夫人之號。唯漢魏戚里。晉宋外家。平源清河。䟽郡以馭貴。建昌高密。啟邑以睦親。猶止于郡縣君而已。近代著令。國朝相襲。階至三品。妻封夫人。上比鵲巢。遠齊翟茀。禮秩兼盛。等威稍逾。其或襄贊¶ 
<pb:NFKB_QTW_p0418-05a>
勳臣。光華戚屬。以茲而授。尚可相循。臣以凡賤。謬承委遇。尸職已久。愧心匪寧。仰酬國恩。分寸未展。內省家事。慈渥過豐。又蒙曲私。霑及主饋。特封嘉號。載錫徽章。中壼慶其秩高。外姻賀其禮盛。儀參貴列。寵極私門。自顧何功。叨榮至此。頓逾涯分。退益兢惶。無任荷戴屏營之至。謹奉表陳謝以聞。¶ 

** 為李大夫謝御製詩表¶ 
:PROPERTIES:
:TITID: QTWTIT08909
:PERSID: QTWAUT1095
:END:

臣某言。伏奉恩旨。賜臣詩一篇。并酒脯。文迴睿思。忽懸日月之光。膳自御廚。更覩雲天之樂。感恩抃躍。受賜兢惶。施已重於邱山。功未申於毫髮。賞則過望。臣何以堪。無任感戴悅豫之至。謹奉表陳謝以聞。臣某誠歡誠喜頓首頓首。謹言。¶ 

** 謝賜緋表¶ 
:PROPERTIES:
:TITID: QTWTIT08910
:PERSID: QTWAUT1095
:END:

臣衮言。今日內給事潘副宗奉宣勅旨。賜臣緋衣一副。并魚袋玉帶牙笏等。寵自天來。恩加望外。顧已何幸。循涯若驚。臣衮中謝。臣學愧聚螢。才非倚馬。典墳未博。謬塵良史之官。詞翰不工。叨辱侍臣之列。唯知待罪。敢望殊私。銀章雪明。朱紱霞映。魚須在手。虹玉橫腰。祗奉寵榮。頓忘兢惕。¶ 

<pb:NFKB_QTW_p0418-06a>

蜉蝣之詠。恐刺國風。螻蟻之誠。難酬天造。捧戴無力。兢惶在心。無任感荷屏營之至。¶ 

** 謝進橙子賜茶表¶ 
:PROPERTIES:
:TITID: QTWTIT08911
:PERSID: QTWAUT1095
:END:

臣某言。中使某至。奉宣聖旨。以臣所進太清宮聖祖殿前橙子。賜茶百串。榮賚非次。承命兢惶。伏以陛下尊元元于上宮。本枝既盛。降馨香于嘉木。果實自珍。常令護領之司。及時採掇以進。臣謬當率職。正在戎期。豈望皇澤之曲臨。寵及下臣之私獻。貪天是懼。蹐地載惶。無任。¶ 

** 謝內宴賜錦綵器物等表¶ 
:PROPERTIES:
:TITID: QTWTIT08912
:PERSID: QTWAUT1095
:END:

臣某言。伏奉恩旨。賜臣內宴。仍賜錦綵綾絹四百匹。瓶盤五事。衣二副。并柑橘等。殊常之寵。上戴若驚。伏惟寶應元聖文武皇帝陛下恭儉以行禮。慈惠以布政。式厚君臣之義。爰崇宴饗之道。至如醴以命宥。幣以將意。非有方叔之勳。魯侯之親。則不可以禮奉和之。樂溥將之也。臣以至愚承弼。無益尸官。夙夜自惟。兢惶失次。尚蒙慈恕。猶辱樞衡。薦沐鴻私。歡承嘉惠。接雲霄之上境。陪勳戚于內朝。宸威俯臨。以戰以悚。中食循省。實慙孤賤。微生遭逢。一至於此。睿眷流渥。慈賞過豐。廣乾坤而行慶。俾下臣之受福。束帛¶ 
<pb:NFKB_QTW_p0418-07a>
加璧。申錫在於王庭。珍器黃柑。浹洽至于歸第。拜恩初喜。審分增憂。臣實非才。事無任効。待罪巳久。冒榮則多。況戎患未寧。寅車尚駕。聖懷所軫。日旰忘勞。躬行儉素。以濟軍國。臣之俸祿。猶合助邊。臣之服用。敢安私室。今又俯霑慶賞。將此勞臣。雖宏覆曲全。務於均施。而丹誠上感。實愧無功。不勝荷懼屏營之至。¶ 

** 謝端午賜衣及器物等表¶ 
:PROPERTIES:
:TITID: QTWTIT08913
:PERSID: QTWAUT1095
:END:

臣袞言。中使羅希皎至。奉宣恩旨。賜臣衣二襲。金銀器物十事。百索兩軸。扇一柄。特降王人。俯臨私第。捧承殊賚。祗荷失圖。臣袞誠惶誠恐頓首頓首。伏以聖政惟新。方求至理。天心所待。豈止常才。在臣庸愚。何足驅使。自受恩宸扆。已積三旬。尸素廟堂。未有能事。固宜歸責。誠合避賢。聖恩優容。寵渥逾厚。今屬三陽屆節。五日御辰。下濟天光。曲流睿澤。王人班器。司服降衣。飾其盤盂。示以金玉王度。總其領會。將以黼藻朝章。佩色絲而表祥。捧輕箑而迎暑。寵光逾分。憂負難勝。出自禁中。珍華未覩。在於臣下。服用敢安。既承飾外之恩。彌積善中之懼。無任感戴屏營之至。¶ 

** 謝端午賜衣及器物等表¶ 
:PROPERTIES:
:TITID: QTWTIT08914
:PERSID: QTWAUT1095
:END:

<pb:NFKB_QTW_p0418-08a>

臣某言。中使某至。奉宣聖旨。賜臣衣兩襲。金銀器物十事。扇一柄。百索兩軸。伏以塵辱台司。曠廢事任。遭逢若此。報效無聞。罪譴未加。已荷曲成之施。庸愚不逮。恐傷則哲之明。所以亟冒宸嚴。懇祈罷黜。中慈未允。外責彌深。徘徊渥恩。靦愧朝列。四時之錫。累沐寵私。五日之慶。又蒙榮賚。衣服器用。特降珍華。疵賤凡微。曷堪光飾。況師旅在外。疆界未寧。日費千金。簞無半菽。今有功之士。賞或未周。無益之官。寵之過厚。已紆成命。不敢上辭。惶赧拜恩。實慙虛受。無任荷懼之至。謹奉謝表以聞。¶ 

** 謝社日賜羊酒等表¶ 
:PROPERTIES:
:TITID: QTWTIT08915
:PERSID: QTWAUT1095
:END:

臣某言。內常侍王子昇至。宣奉聖旨。以社日賜臣羊酒脯腊海味油[:#AS-8456:⿺麥丏]粳米等。仍特賜藥飲者。喜抃失容。兢慙無措。臣誠惶誠悚頓首頓首。臣叨踐台階。已速官謗。聖慈矜宥。殊貸曲全。猶使省近掖之文。重高門之地。白骨再起。飛魂復還。感恩若驚。雖死何答。伏以宰輔之任。燮和所關。自頃[:#AS-8FBB:●]陽。向逾累月。近方降雨。今復周旬。致令水旱不時。陰陽失序。若令歸責。臣亦何逃。故事昭然。所宜黜免。且勾龍立社。祀典攸書。大稷主農。國章斯在。以享田祖。以報秋成。今¶ 
<pb:NFKB_QTW_p0418-09a>
穎實未登。粢盛乖望。是君積憂之日。是臣獲戾之時。豈望慶自雲天。曲容酒食之宴。恩霑疵賤。下及膏粱之珍。醉樂空比于堯人。宰平實慚于漢相。無功受賜。有靦何逃。上戴寵私。益深惶惕。無任抃躍屏營之至。¶ 

** 謝冬至賜羊酒等表¶ 
:PROPERTIES:
:TITID: QTWTIT08916
:PERSID: QTWAUT1095
:END:

臣某言。中使某至。奉宣聖旨。以至節賜臣米[:#AS-8456:⿺麥丏]羊酒[:#AS-8274:⿰⺨者]鹿雜味等。伏以非才曠官。微臣之愧恥。待寬責薄。聖造之矜容。貸罪則多。負恩已甚。進思無補。退復何顏。以周官之職。且乖于水旱。而漢臣之賜。空積于歲時。屬北陸涸陰。南郊迎日。古今良節。朝野同休。天慈過深。榮賚逾厚。王人結駟。膳宰駢輜。特減內庖之珍。遍賜遠方之異。光華里閈。充溢門閭。臣本布衣。列於賤品。千年遇聖。忽至層霄。萬死酬恩。豈裨大化。素甘藜糗。既飽於粱肉。多乏濁醪。既醉于醇酎。薦沐非常之寵。不知所忝之由。少長對筵。悲歡相慶。何功而至此。何力以任之。捧戴若驚。慚惶交集。無任。¶ 

** 謝賜宴表¶ 
:PROPERTIES:
:TITID: QTWTIT08917
:PERSID: QTWAUT1095
:END:

臣某言。臣一昨特荷聖慈。曲承寵會。今日又奉進止。臣兄太常丞臣某亦霑內宴。仍賜錦綵百匹。衣一襲。并銀器等。¶ 

<pb:NFKB_QTW_p0418-10a>

非據之任。已忝股肱。曲成之恩。更及骨月。仰天增愧。何地有安。臣某中謝。臣聞禮之制也。以飲食親宗族。詩之義也。以愷樂宴嘉賓。以通上下之情。以展君臣之義。將以裨於風化。故無謬於寵私。伏惟陛下稽古以理。宗儒之教。示其恭儉之訓。溥頒雨露之恩。叶時布和。式崇饗宴。至於需以酒食。昭其慈惠。必先宗戚。次及舊勳。臣出於孤賤。又乏功勞。無所克堪。豈宜齒列。臣兄何幸。又沐殊榮。寵極膳羞之珍。禮優筐篚之至。合生成於同氣。聚慶賀於私庭。昔人猶咏於鹿鳴。在臣兼輝於雁序。手足無措。揣分空慙。形影相顧。捐軀何答。臣無任。¶ 

** 謝勅書賜臘日口脂等表¶ 
:PROPERTIES:
:TITID: QTWTIT08918
:PERSID: QTWAUT1095
:END:

臣某言。內侍蒙日新等至。奉宣恩命。賜臣面脂口脂香藥澡豆。并銀鉼子等。伏以受任以來。殊私未答。每更節候。愧曠歲時。屬元律送寒。清霜戒臘。陛下爰修大蜡。用告順成。既息田夫。復祭先嗇。臣以涓埃莫効。冰炭相仍。年穀未登。人財益匱。致茲不稔之咎。實媿報農之辰。兢惶失圖。啟處無地。聖慈全宥。寵錫過優。珍器鮮華。蘭膏芳潤。以疵賤之質。忽降御香。以靦冒之容。忽澡天澤。省躬無措。跪奉何施。¶ 

<pb:NFKB_QTW_p0418-11a>

粉骨酬恩。未伸萬一。無任感戴欣懼之至。謹奉表陳謝以聞。¶ 

** 為河南魏尹謝官陳情表¶ 
:PROPERTIES:
:TITID: QTWTIT08919
:PERSID: QTWAUT1095
:END:

臣少游言。伏奉恩旨。除某州刺史。尋即有替。又蒙恩除臣京兆尹。澤及遐荒。榮霑枯朽。以驚以惕。載抃載歡。臣少游誠歡誠喜頓首頓首。臣名無德稱。官偶時來。政謝有經。文慚無害。朝恩早竊。班命累塵。每食皆浮。何官不曠。四三年內。榮至崇高。萬一分中。效仍微薄。逾涯若此。招損宜然。頃者獲罪於天。蹐身無地。曲承鴻霈。仍佐隼旟。省揆責輕。寢興憂負。豈圖昭洗瑕穢。發生羽毛。不次之恩。九霄橫落。無階之位。四裔超登。開散皇明。龍銜巨燭。捧酬元造。鰲戴崇山。且河洛軍興。京尹寄切。念臣術非鉤距。識昧平反。將何以肅清姦回。董正人吏。自蒙獎擢。願見天顏。限以阻修。未承勅命。傳聞尚惑。奔赴終勤。以七月一日發自渠州。星言即路。久冒炎瘴。因成癘痁。行役支離。轉加沈瘵。隙光是迫。草露將危。今月四日。乘輿至漢中。尋問醫藥。直省王許佺至。奉宣進止。促臣行程。震威俯臨。精魂飛散。進退無措。屏營失圖。即以今日驅策殘骸。載馳鳳閣。猶冀獲全餘喘。祗¶ 
<pb:NFKB_QTW_p0418-12a>
謁龍顏。犬馬之疾久纏。螻蟻之誠愈結。無任感戴懇迫之至。謹因直省王許佺迴。謹奉表陳謝以聞。臣少游誠惶誠恐頓首頓首。謹言。¶ 

** 代崔公授祕書監致仕謝表¶ 
:PROPERTIES:
:TITID: QTWTIT08920
:PERSID: QTWAUT1095
:END:

臣某言。伏奉恩制。授臣銀青光祿大夫祕書監。仍聽致仕。臣聞不修其德。老當見遺。無益於時。祿不虛詔。伏惟陛下以大聖撫運。以至公宰物。凡在爵秩。必俟賢能。況茲寵異。豈及駑朽。臣官歷五朝。年逾八十。勤勞莫效。齒髮久衰。舊好同游。索然已盡。經行郡國。不見一人。歡娛且少。形魄如寄。古之養老。義在師臣。必公卿大夫耆年多疾。乃有詔書襃勞之寵。靈壽安車之賜。不然。則高尚之士。亦以道存。非閔仲之潔清。姜肱之孝行。固不可猥承嘉命。特受殊禮。今陛下以臣之甥。任在樞近。階緣厚遇。曲被鴻私。官品過崇。越於班列。疵賤忽貴。枯瘁增華。親戚相榮。以感以涕。猶復恤其羸憊。貸以休閑。成周禮四方之適。存漢儀八月之問。惠養益厚。等威益尊。冒恩不訾。仰戴無力。殘生有幾。上報何階。無任感戴之至。¶ 

** 謝米[:#AS-8456:⿺麥丏]羊酒等狀¶ 
:PROPERTIES:
:TITID: QTWTIT08921
:PERSID: QTWAUT1095
:END:

<pb:NFKB_QTW_p0418-13a>

右。中使某至。奉宣恩命。以至節恩賜米[:#AS-8456:⿺麥丏]羊酒[:#AS-8274:⿰⺨者]鹿。及雜口味等者。聖旨頻降。榮賚過優。以周官百品之珍。載頒其實。雖魏臣五釜之貴。豈容其多。受賜踰涯。拜恩失序。臣出自孤賤。素甘貧苦。不過滿腹。竊誡終身。且祭不掩豆。飯惟脫粟。昔聖之美。其儉可師。敢望豐盈。重彰尸曠。而雨露偏施。歲時益榮。俾奉先之饗。味兼海陸。合族之宴。及於膏粱。又沐深慈。下霑中饋。以感以慶。啟處難任。無德無功。慙惶罔措。無任戴荷兢惶之至。¶ 

** 謝勅書手詔狀¶ 
:PROPERTIES:
:TITID: QTWTIT08922
:PERSID: QTWAUT1095
:END:

右。今月十一日。中使劉元玉至。奉宣慰命。賜臣前件書詔。臣謬忝防虞。未伸戎効。寄分廉察。又乏吏能。尸素實深。咎責難逭。聖慈宏貸。榮渥累霑。俯降天書。兼賜墨詔。睿詞寵飾。曾無毫髮之勞。宸旨密臨。時受腹心之寄。自驚朽骨。遠被殊恩。捧承戰慄。拜跪踴躍。駑蹇之力。過負已多。鴻施未酬。慚懼彌積。軍州同慶。惠澤溥將。慰勉載加。感悅交集。無任抃躍惶悚之至。¶ 

** 社日謝賜羊酒海味及茶等狀¶ 
:PROPERTIES:
:TITID: QTWTIT08923
:PERSID: QTWAUT1095
:END:

右。中使某至。伏蒙聖慈。賜前件羊酒等。臣謬塵重任。已積¶ 
<pb:NFKB_QTW_p0418-14a>
歲時。日有餐錢。月受高俸。過蒙溫飫。常愧有餘。內省謀猷。實慚不足。益彰尸忝。深誡滿盈。屬上戊御辰。勞農報社。賜兼海陸。品極珍鮮。上減御飧。下豐私室。何功而受。承寵若驚。惶恐拜恩。戰懼交集。無任戴荷欣抃之至。¶ 

** 重九謝賜餻酒等狀¶ 
:PROPERTIES:
:TITID: QTWTIT08924
:PERSID: QTWAUT1095
:END:

右。中使劉君壽等至。伏奉恩命。賜臣前件餻酒等。仍令樂飲者。伏以元月戒時。清風應律。宜於長久。欣聖祚之壽昌。復見芳華。喜陽數之重合。時恩忽降。節賜荐加。王人寵臨。御膳分旨。膏以粉餌。蒸以餹䬾。綠芋金茅。紫蔗筠節。茱萸清酒。嘗聞舊俗之傳。薏苡調腸。今覩靈珍之味。此饔人苑吏。上獻嘉辰。豈伊凡品微生。下霑殊貺。賜宴既聯于伯仲。覃恩更及於室家。稠疊寵光。低迴隕越。一門同慶。萬死何酬。¶ 

** 謝每日賜食狀¶ 
:PROPERTIES:
:TITID: QTWTIT08925
:PERSID: QTWAUT1095
:END:

臣袞言。臣聞恩或曲存。義不虛受。故耆儒碩德。方載珍羞。大節殊勳。乃加禮食。至於列曹分署。各置餐錢。匪頒王饔。食有公膳。陛下勵精庶政。垂意輔臣。特降非常之慈。屢蒙每日之賜。上林果實。至必先時。大官飧牢。送無曠日。臣等¶ 
<pb:NFKB_QTW_p0418-15a>
自登三事。已涉三旬。當朝廷釐革之時。佐海內安危之重。入趨殿省。常奉憂人之旨。出在朝堂。每思克已之功。而不能陳一策。進一賢。外無平戎之謀。內闕敘官之實。四夷未格。百姓未寧。不副憂勤。合當罪譴。更承飫賜。實用慚惶。既招折足之嫌。將貽滕口之誚。伏望重回宸日[:#AS-FBED:●]卷。載允誠詞。俯停三錫之恩。伏免萬方之責。則神明或祐。官謗不行。在微臣再受多福。無任懇迫悚懼之至。¶ 

** 謝賜鹿狀¶ 
:PROPERTIES:
:TITID: QTWTIT08926
:PERSID: QTWAUT1095
:END:

右。中使祁國俊至。奉宣恩旨。以前件鹿稍覺鮮好。特以賜臣者。謬竊和羹之任。累承分食之恩。無補涓塵。叨霑雨露。上戴洪造。內愧素餐。伏以陛下順時令以宣風。展春蒐之彞典。有司奉職。上苑從禽。將備御庖。獻茲鮮獸。宜供六膳。以副八珍。臣實無功。何以受賜。寵承殊渥。味則非時。顧調飪而空慚。荷生成而何答。無任感恩悚抃之至。¶ 

** 謝賜甘蔗芋等狀¶ 
:PROPERTIES:
:TITID: QTWTIT08927
:PERSID: QTWAUT1095
:END:

右。今月某日。喬某至。奉宣恩命。賜苑中所種甘蔗及芋等。其形豐。其味甘。曲被生成之恩。宛同吳蜀之物。過蒙頒錫。伏用驚喜。陛下以萬靈效祉。六合同風。養之則生。孰云其¶ 
<pb:NFKB_QTW_p0418-16a>
遠。化之自我。不隔華夷。將有絕域之人。服中州而禀教。故使他邦之產。歸上苑而咸植。既登天膳。實表地成。太和之理。於斯可見。捧承異貺。兢跼素餐。感戴之誠。倍百恒品。不任受恩悚懼之至。¶ 

** 謝恩賜春衣狀¶ 
:PROPERTIES:
:TITID: QTWTIT08928
:PERSID: QTWAUT1095
:END:

右。今月五日。監軍某乙差行營十將某乙送正月十二日書詔。并賜臣衣三副。軍將二人衣二副。跪伏捧承。惶悚殞越。臣素以愚懦。昧於吏能。虛受寵私。豈堪任使。謬承條察。吏法非明。忝司訓練。戎行不肅。今之曠職。獨有微臣。宜懲冒榮。以勵分鎮。豈謂特迴聖睠。俯示天書。曲降宸慈。再加墨詔。下頒春服。遠被時恩。獎飾逾涯。兢惶失次。載光師旅。仍錫偏裨。誓以捐軀。期於上報。無任慶抃悚踴之至。¶ 

** 謝賜馬狀¶ 
:PROPERTIES:
:TITID: QTWTIT08929
:PERSID: QTWAUT1095
:END:

右。中使某奉宣恩旨。賜臣前件馬。臣竊位台司。已招官謗。未申薄効。遽沐殊私。捧荷驚惶。心魂震越。上慚慈睠。下愧周行。素無致遠之資。益懼負乘之咎。無任感戴之至。¶ 

** 進貞懿皇后哀冊文狀¶ 
:PROPERTIES:
:TITID: QTWTIT08930
:PERSID: QTWAUT1095
:END:

右。奉進止。令臣撰詞訖。謹隨狀封進。伏以纂述坤儀。宏宣¶ 
<pb:NFKB_QTW_p0418-17a>
聖悼。禮有追冊。文以敘哀。前代以來。舊章不易。屬詞之重。高選文臣。晉之恭后。則王彪之顏延年咸製其詞。哀華著稱。至貞觀中。文德皇后遷座。特詔虞世南撰述。編於文館。永播徽音。此三臣者。皆以鴻藻奮於一時。用能紀皇壼之風。煥青史之簡。臣才學甚淺。典策非工。承詔兢悚。匪遑夙夜。伏自循省。叨竊至深。陛下往命貴妃。追封殊號。冊諡之令。皆臣奉行。德範柔明。多所遺闕。退思鄙薄。於今愧赧。況又獲承慈旨。重紀芳猷。雖竭庸虛。慚無藻麗。屬文明天下。多士盈朝。顧其式瞻。何以昭示。冒嚴上獻。益用兢惶。無任戰懼之至。¶ 

