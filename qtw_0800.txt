#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0799-24a> 
#+PROPERTY: JUAN 0800
欽定全唐文卷八百¶ 

<pb:NFKB_QTW_p0800-01a>

* 陸龜蒙(一)¶ 

:PROPERTIES:
:PERSID: QTWAUT2040
:END:

龜蒙字魯望。蘇州人。舉進士一不中。從湖州刺史張搏游。為湖蘇二郡佐。去居松江甫里。自謂江湖散人。或號天隨子甫里先生。以高士召不至。李蔚盧攜素與善。及當國。召拜左拾遺。詔下日卒。光化中。韋莊表贈右補闕。¶ 

** 苔賦(并序)¶ 

:PROPERTIES:
:TITID: QTWTIT16193
:PERSID: QTWAUT2040
:END:

江文通嘗著青苔賦。盡苔之狀則有之。懲勸之道。雅未聞也。如此則化下風上之旨廢。因復為之。以嗣其聲云。天地閉。風雨積。門逕秋。莓苔植。離方抱圓。累紫疊碧。始分封於危亭之下。終畧地於荒畦之側。侵竹塢而縱步。占蘭疇而盈尺。麗色何似。嘉名孰為。高有瓦松。卑有澤葵。散巖竇者石髮。補空田者垣衣。在屋曰昔邪。在藥曰陟釐。質被綠錢之美。香聞艾納之奇。或薄或[:#AS-FBEF:●]卄[:#AS-FBEC:●](直[:#AS-FBED:●]毛)[:#AS-FBF0:●]。或蘚或菭。諒含姿而是類。斯感物以隨時。則有衞霍天姻。金張世族。侯以恩澤拜。館以形勝築。壁僭塗椒。階緣墄玉。牀丹徼之象盡。帳蒼梧之翠禿。謂爵祿不必仁守。英髦可以力服。行叶四凶。身圖五福。一日盈滿。中年顛覆。斯苔也。染婕好之篲。殆晚偏¶ 
<pb:NFKB_QTW_p0800-02a>
青。封廷尉之門。經秋更綠。彼失寵以亡家者。鮮不慟哭。則必林塘倚薄。衡泌蕭條。茅茨上古。机格南朝。晝偃則書淫畫聖。晡歸則婦餉兒樵。溝通壞壍。路隔危橋。雨霽而魚驚沫聚。霜乾則鶴刷翎飄。浪求名而蠖屈。虛卜命而龜焦。窗欹癭枕。樹挂風瓢。山無價買。隱有詞招。斯苔也。周內史宿酒壺邊。煙翍思起。屈大夫擣衣砧上。黛點情饒。彼遺形而放志者。能無獨謠。謠曰。苔之生兮自若。人有哀兮有樂。哀者貴兮樂者賤。貴者危兮賤者宴。噫哀樂兮何時止。貴賤循環兮而後已。¶ 

** 自憐賦(并序)¶ 

:PROPERTIES:
:TITID: QTWTIT16194
:PERSID: QTWAUT2040
:END:

余抱病三年於衡泌之下。醫甚庸而氣益盛。藥非良而價倍高。每一把臂一下杵。未嘗不解衣輟食而後致也。其為窮且否。亦已至矣。聖人云。五福六極之數。曰壽曰富曰康寧曰貧曰疾曰憂。既貧且疾。能無憂乎。憂既盈矣。能無傷乎。人既傷矣。能無奪壽乎。是不蒙五福。偏被六極者也。誰其憐之。作自憐賦。¶ 

噫天地兮。何德以生子。付邃古之道兮。惠而行諸。聖人耕。吾亦耕。聖人漁。吾亦漁。聖人窮或過乎是。聖人達曾不依¶ 
<pb:NFKB_QTW_p0800-03a>
子。既不獲築說莘伊。委身而理天下。又不及箕巢潁許。散髮而類鶉居。率幽憂之情抱。將退伏於林廬。謂之積兮。繁其疏搜羅以虛。謂之枵兮。輔其儲涵潢乃瀦。旁無垠兮上無初。退不足兮進有餘。先寒束縮。後燠敷舒。首蓬隆以半散。肢棘瘠而枯疎。中躁兮熸炮之蟹。外撓兮冠帶之狙。凌兢兮上坂之馬。帖捻兮橫沙之魚。行則左人而右杖。臥則夕擁而晨袪。冒忌者即席奮擊。責功者越月紆徐。痿寧忘起。憤亦懷攄。天難致問。道竟何如。孟子之言得矣。盡信不如無書。雖武成取其二三策而已。又焉知是歟非歟。臯陶瘖。師曠瞽。子則視瞻而言語。卻克跛。行父禿。子則趨蹡而櫛沐。幸固陋而或全。豈乖離乎素躅。敢諫鼓不陳。進善旌不理。布衣之說無由自通乎天子。丞相府不開。平津閣不立。布衣之說無由自通乎宰執。苟吾君吾相不聞天下之名言。則蒼生何由弛械而去縶。傳云垂之空言。不若存之於事業。易曰未繘井羸其缾凶。歎水德之莫及。哀吾材之不試。徒抱影以中泣。一蝎在木兮柯瘍葉痿。寒暑三病兮吾寧禦衰。服猛鷙兮捕龍螭。吾無力支。大舜禹兮張孔姬。吾其庶幾。託斯文之赴愬。冀君子之攸宜。苟家聾戶塞之¶ 
<pb:NFKB_QTW_p0800-04a>
弗寤。老死空山兮已而。¶ 

** 春寒賦¶ 
:PROPERTIES:
:TITID: QTWTIT16195
:PERSID: QTWAUT2040
:END:

宋玉雲夢侍從。賦成酒闌。君王慘憺。顧曰春寒。玉少進曰。大王之國三分。水居其一。大王之官庭。女子充溢。洪波浮其空。幽憂積其中。不得不雨。不得不風。風橫雨斜。天地溟濛。寒之中人。有異於嚴冬。其來也低迷。其狀也惆悵。理雖辨而詞怍。色雖莊而意蕩。明滅薰罏。留連繡帳。相逢置酒。則少避駞顏。獨自登樓。則偏凌遠望。臨窗戶。遶池塘。絲輕畏偪。花怯愁當。游蜂為之絕跡。好鳥為之深藏。齊紈失色。越絮騰光。掩抑兮幽襟更遠。連牽兮別緒彌長。芳神失職。陰御爭強。朝耕犢戰。暮箔蠶僵。民病如此。君何勿傷。襄王於是下席稱謝。撤燕戲。省嬪嬙。以黃金為玉壽。然後返駕於高唐。¶ 

** 田舍賦¶ 
:PROPERTIES:
:TITID: QTWTIT16196
:PERSID: QTWAUT2040
:END:

江上有田。田中有廬。屋以菰蔣。扉以籧篨。笆籬楗微。方竇櫺疎。簷卑欹而立傴僂。戶偪側而行趑趄。蝸旋頂隆。龜拆旁塗。夕吹入面。朝陽曝膚。左有牛樓。右有鷄居。將行月[:#AS-FBED:●]登遮。未起啼驅。宜從野逸。反若囚拘。天隨子愀然而吁。復自諫¶ 
<pb:NFKB_QTW_p0800-05a>
曰。祿以代耕。如無祿歟。無祿無耕。為工商歟。有沮溺之賢。以仕易農乎。有輪扁之道。以仕易工乎。有弦高之義。以仕易商乎。今則不然。能無說焉。葢仕不愧祿而揣政。咸率人以奉己。使農工之洎民。棄其守而趨仕。農之仕墮於力而希歲。工之仕巧於文而幸貴。商之仕射其肥而㗖利。所以國靡凶荒之儲。家乏完堅之器。人闕有無之備。莫不由是。加以上多而下寡。不勝剝喪之苦。轉從盜聚而充熾。嗚呼。吾丁此時。何以逭之。將提新書。抱野史。上干天子之有司。如怒鼃之跳梁於風。而自謂登乎龍籍。不其遠而。有牛角角。有田棊棊。不值惡歲。未嘗孔饑。今則陽亢而驕。苗渴而萎。千穗百粒。穫夫涕洟。饘於是。粥於是。信夫鼎銘之我欺。彼為聖人。儉者茅茨。勞者胼胝。顧予懦夫。勤陋何疑。有鰥在下者。舉舜之德。毋惟汝諧者。授禹之辭。不舉不授。雖聖胡為。乃繼而為詩。道不可不若。天不可不樂。謹爾溝塍。利我錢鎛。聊以卒歲。更俟東作。¶ 

** 求志賦(并序)¶ 

:PROPERTIES:
:TITID: QTWTIT16197
:PERSID: QTWAUT2040
:END:

孔子曰。吾志在春秋。予以求聖人之志。莫尚乎春秋。得文通陸先生所纂之書。伏而誦之。作求志賦。¶ 

<pb:NFKB_QTW_p0800-06a>

語稱人之所好。必舉嗜慾以為志。余之生也。百無一厚者。惟古學庶幾乎可媚。嗚呼師道之不存。安能盡識乎疑義。樂夫夫子之春秋。病三家之若讐。得啖趙疏鑿之與損益。然後知微旨之可求。乃服膺而誦之。見聖人之遠猷。長風廓其㣥翳。赤日臨乎大幽。又似車堅馬良。善御者涉乎康莊。高颿巨舟。工泛者順其安流。如魚之就貫。如繭之獲抽。伊尹和齊於五鼎。箕子區分乎九疇。酌大中於萬古。偉聖心之獨斷。宜乎沮齊侯於夾谷。斬正卯於兩觀。溝公墓以掩廢逐。隳私城而防僭亂。用千載之遺法。發一辭而可判。况先生之指歸。屹波濤而畔岸。雖戇昧而不開。亦思之而過半。范武子曰。君子之於春秋也。沒身而已矣。吾謂斯言之不誕。¶ 

** 微凉賦¶ 
:PROPERTIES:
:TITID: QTWTIT16198
:PERSID: QTWAUT2040
:END:

椒梧既謝。屈原增傷。菱先雁敗。柳徇蟬荒。日落深宮。十四等皆為麗絕。雲愁大澤。九百里盡欲飛揚。暑退未退。宵長未長。傍寶階以尋冷。當綺疏而薦香。飄飄拂拂。悄悄悵悵。省團扇以搖清。昵瑤琴而泛雅。石穩將臥。笻輕欲把。沈尹見王筠佳詠。不覺書之。謝傅感桓伊哀箏。無端涕下。單栖¶ 
<pb:NFKB_QTW_p0800-07a>
悟早。共賞情多。應從遠壑。定降明河。病樹一枝。度日空懷越奏。輕帆十幅。乘秋好唱湘歌。殷浩休談。楊宏自舞。粉初漬而題媚。塵適消而畫古。正在安榴館裏。寂寞饒潘。暫登酸棗臺時。凄凉付庾。潛生翠被。暗箸金樓。銖銖減癖。斛斛量愁。草元者逐貧無暇。梯附者結客而游。暮雨陵邊。有魏主常聞之樂。夕陽池上。有蔡姬曾蕩之舟。恨鎖疎煙。襟披遠水。露桂方澹。風篁或倚。鄂侯之餘冷猶在。江令之宿酲初起。道氣全衰。離情遍駛。許玉斧神超碧落。仰接應難。成花君怨別青宮。追傷未已。¶ 

** 四靈賦(以麟鳳四靈王者嘉瑞為韻)¶ 

:PROPERTIES:
:TITID: QTWTIT16199
:PERSID: QTWAUT2040
:END:

於惟聖人。志氣如神。百物自化。四靈薦臻。是以鳥獸浸其惠澤。昆蟲懷其深仁。福應尢盛。休祥日新。不然。何以靈龜挺出。飛龍來賓。羽族降而集鳳鳥。毛㣥格而畜麒麟。莫不率彼飛走。荷此陶鈞。或㣥或友。是擾是馴。夫其時然後動。動而斯中。叶休明之德。邁川岳之貢。負圖騰大河之龍。銜詔引丹穴之鳳。介蟲稱長。將開奧以應期。肉角為仁。示有武而不用。原夫契時也其感不一。效靈也其數惟四。為皇極之休徵。作太平之盛事。然後魚鮪不淰。知化而號玉禽¶ 
<pb:NFKB_QTW_p0800-08a>
獸不狘。懷德而[:#AS-8F62:⿱鹿君]至。非夫天子睿哲。黎元厎寧。惠化廣被。品物流形。則何能光有九土。克擾四靈。美元功而不宰。仰洪德而惟馨。在郊藪則棲託以自適。聞簫韶則率舞而來庭。且如羲之道昌。龍圖有章。姒之功成。龜書呈祥。或馴麒麟。或降鳳凰。彼皆一者之或出。未若四者之來王。又若龍鬬鄭洧。麟傷魯野。鳳有詠何德之衰。龜有靈而夢是假。興宣父之歎。運未遇焉。叶夏后之祥。道之行也。出處則以待時乎。隱現而允符王者。聖德可大。靈物可嘉。遊宮沼兮騤騤無懼。鳴苑囿兮鏘鏘不譁。遼東獻豕。又何足數。越裳貢雉。失其所誇。惟明王之理天下也。垂衣恭己。修禮達義。儀形陰陽。昭蘇品彙。天不愛道。則乾符應命。地不愛寶。則坤珍表瑞。然後萬物可得而賓。四靈可得而致。¶ 

** 秋蟲賦¶ 
:PROPERTIES:
:TITID: QTWTIT16200
:PERSID: QTWAUT2040
:END:

敗壁秋立。昆蟲夜鳴。蠆者角者。旁行卻行。一不知其詭狀。空太息於繁聲。俱霑品彙。共費生成。穴陰階而負固。抱枯蘚以圖榮。退無力役。進不爭名。體肖翹而易動。音嗚咽而難平。深宮淚迸。逆旅魂驚。香殘漏永。月昊樓明。謝臨川行樂微吟。應侵古調。劉越石登陴坐嘯。更裊餘清。唧嘖懷讒。¶ 

<pb:NFKB_QTW_p0800-09a>

悽嘶往愬。縷急如斷。絃么欲怒。或自奇而不屈。或相先而並妬。亦有騷客裁錄。詞人暫賦。己矜牀下之光輝。遽笑草間之霜露。悲夫病枕潛移。愁屏屢顧。耿耿宵夢。悠悠遠[:#AS-85FD:⿺走⿰耳乚]。朱雲沒後。方知直氣無前。馮衍歸來。始歎高才不遇。¶ 

** 菊賦(并序)¶ 

:PROPERTIES:
:TITID: QTWTIT16201
:PERSID: QTWAUT2040
:END:

天隨子宅荒少墻。屋多隙地。著圖書所。前後皆樹以菊。春苗恣肥。日得以採擷之。以供左右杯案。及夏五月。枝葉老硬。氣味苦澀。旦暮猶責兒童輩拾掇不已。人或歎曰。干乘之邑。非無好事之家。日欲擊鮮為具以飽君者多矣。君獨閉關不出。率空腸貯古聖賢道德言語。何自苦如此。生笑曰。我幾年來忍饑誦經。豈不知屠沽兒有酒食邪。退而作菊賦以自廣云。¶ 

惟惟菊。偕寒互綠。或穎或苕。煙披雨沐。我衣敗綈。我飯脫粟。羞慚齒牙。苟且粱肉。蔓延駢羅。其生實多。爾未。爾菊未莎。其如子何。其如子何。¶ 

** 中酒賦¶ 
:PROPERTIES:
:TITID: QTWTIT16202
:PERSID: QTWAUT2040
:END:

書編百氏。病載千名。將有濱於九死。諒無敵於餘酲。窗間落月。枕上殘更。意欲問而無問。夢將成而不成。心悄悄。目¶ 
<pb:NFKB_QTW_p0800-10a>
瞠瞠。愛靜中而人且語。愁曙後而雞已鳴。才遭轥轢。適別恩情。屈大夫之獨醒。應難共語。阮校尉之連醉。不可同行。氣縷支[:#AS-92F9:⿰帛⿱丿糸]。神雜色沮。前歡己誓於拋擲。往事空經乎思慮。有馘卓擒伶之伍。我願先登。有殛狄放杜之君。臣能執御。聿當拔酒樹。平麴封。掊仲榼。碎堯鍾。先刊美椽。次削真龍。編虎鬚者寧教畔去。持蟹螯者不要相逢。欲倚還眠。將詞又默。深窮寂寞之境。別有凄凉之域。黃昏細雨。迷途而不到長亭。白晝繁花。失意而初歸故國。背枕求穩。牽幃就黑。愁應平子分與。渴是相如傳得。感物逾嗟。懷人有惻。謝月鏡共王清去。去不乏風流。杜蘭香別張碩來。來更無消息。冠纓不御。桮桉空陳。徒殲燕燕之髀。浸費猩猩之脣。牛心表異。熊掌稱珍。翦雲夢卄[:#AS-FBEC:●]豈。採泮宮芹。周子之菘向晚。庾郎之韭初春。加以歐川桂蠧。潁谷榆仁。雖馳心於萬品。且忘味於茲辰。莫話三年。誰云五斗。從齊奴車騎如水。任阿[:#AS-885A:●]風姿似柳。仙莫得而媒。豔何能而有。麟毫簾近。遮雲母不足驚心。琥珀釧將。還玉兒未能迴首。或乃強迎賓友。力答牋書。落魄不啻。壓伊有餘。襜褕猶懶整。解散固慵梳。卞七蔚專諷蝦蟇。誠堪竊笑。莊周子化為蝴蝶。實是憑虛。客曰¶ 
<pb:NFKB_QTW_p0800-11a>
雖鯖鮓能珍。微風可折。豈比夫榴花竹葉之味。酃水中山之碧。必能醺骨酡顏。潛銷暗釋。况前覆乃後車之警。獨行為衆人之僻。不然吾將受教於聖賢。敢忘乎歡伯。¶ 

** 書帶草賦¶ 
:PROPERTIES:
:TITID: QTWTIT16203
:PERSID: QTWAUT2040
:END:

彼碧者草。云書帶名。先儒既沒。後代還生。有味非甘。莫共三山芝校。無香可媚。難將九畹蘭爭。叨詞林畔種。在經苑中榮。翠影臨波。恐被芙蓉見鄙。貞姿傍砌。愁為芍藥相輕。發葉抽英。因天受性。紛稚圭池上之宅。拂仲蔚門前之徑。不省教施異術。安得返魂。未嘗輙入明廷。何當指佞。幾臨寒日。幸到青春。莎蕋未傳於漁父。蒲茸竊詠於詩人。霜亦曾霑。潘令偏知白䪥。風嘗徧起。宋生惟道青蘋。栽培只倚於賢鄰。搴擷長憂乎稚戲。出慙無用。舒還有異。當琴操發伯牙山水之情。值儒編動鑿齒陽秋之思。敢曰求友。寧忘慕義。吳娃楫上。空羨苔滋。魏主帷中。惟通蕙氣。或乃蘭榮越徼。薰茂周原。幽搜莫及。興詠徒存。此則對仲舉蕭疎之室。處子山搖落之園。不識深宮。豈是曾為帝女。非侵遠道。誰言能憶王孫。徒愛其歛疎煙。披曉露。弱可攬結。勻能布濩。蕭蕭而不計榮枯。漠漠而何于好惡。金燈照灼。尚驚秦¶ 
<pb:NFKB_QTW_p0800-12a>
帝之焚。粉蝶留連。真謂羽陵之蠹。爾乃高超籬菊。瑞許階蓂。我則惟親志士。每聚流螢。豈便離蒿萊於隙地。希杜若於遙汀。倘遇翰林主人之一顧。庶長保於青青。¶ 

** 採葯賦(并序)¶ 

:PROPERTIES:
:TITID: QTWTIT16204
:PERSID: QTWAUT2040
:END:

葯白芷也。香草美人。得以比之君子。定情屬思。聊為賦云。日正融冷。春歸飾荒。覩一時之流恨。撫萬古之遺香。問人則不屈不宋。說地則非瀟非湘。搴其榮煙攜而動色。擢其體雪挺而騰光。諷畔牢愁。子雲於焉華皓。吟哀時命。曼倩由是摧藏。情思矜年。慵情畏晚。胡繩繫晷以難駐。揭車載春而不返。陋君折楊柳。須為送行。陋君採芙蓉。仍勞贈遠。豈如陰晴互出。稚豔相迎。隈回鳳喜。怨盻鴻驚。侍笑者青琴作號。顧謂者碧玉為名。偷襞積。競縈盈。目斜波而水怯。鬢疊葉而雲爭。蘭在口以時聞。嬌如連瑣。蕙牽心而不定。飄若懸旌。契叩難申。融怡自許。石能潛遁以求偶。山亦浮來而命侶。誓不為巖阿竹。冉冉孤生。誓不為澗底松。亭亭獨處。於是欺皓本。掩縮蕤。房紅者自破。蒂縹者誰披。望懷沙之浦。詠遺襟之詞。煙分而麝墨猶濕。綺斷而龍刀合知。只言長信長門。年年可恨。未必傾城傾國。箇箇生悲。臨階¶ 
<pb:NFKB_QTW_p0800-13a>
躑躅以虛徐。當戶薔薇兮綽約。蜂咋葉而先盡。鶯踶枝而易落。未若北堂公子。樹芳草忘憂。南國佳人。佩生香辟惡。露茁煙冶。風條翠謔。不知海傍之期遠。不信人間之命薄。休為上計掾。空尋寶釵。聊作侍中郎。且乘金絡。別有廬江小吏。蜀郡長卿。或支離而築恨。或調笑以衷情。不同乎稟簪裾而霧悄。秉禮義以霜明。鄭交甫則江邊佩解。萼綠華則席上詩成。彼貽神而致問。皆護節而含貞。竦擢自持。雖陳辭而往愬。遷延却立。終抱恨而難平。淚滴堪穿。腸迴好繫。蟲絲織怨以成段。象酒蠲愁而判劑。江僕射之孤燈向壁。不少凄迷。張記室之少婦當壚。應還細麗。景方駘蕩。思已低摧。酒疲於子建為使。花困於靈均作媒。何庶物之相負。痛妍華而未回。莫與心傷。瑤圃從驚鶗鴂。如防膽怯。空屏宜畫魁堆。剩欲追尋。徒嗟緬邈。桮形連理而終在。扇樣合歡而可學。若遇劉公伯雅。夢亦沉沉。如逢王母少兒。晝還數數。¶ 

** 後蝨賦(并序)¶ 

:PROPERTIES:
:TITID: QTWTIT16205
:PERSID: QTWAUT2040
:END:

余讀玉谿生蝨賦。有就顏避跖之歎。似未知蝨。作後蝨賦以矯之。¶ 

<pb:NFKB_QTW_p0800-14a>

衣緇守白。髮華守黑。不為物遷。是有恒德。小人趨時。必變顏色。棄瘠逐腴。乃蝨之賊。¶ 

** 㮋李花賦¶ 
:PROPERTIES:
:TITID: QTWTIT16206
:PERSID: QTWAUT2040
:END:

試問花翁。得㮋李之春叢。移來砌下。出自山中。長霑澗雨。迴灑巖風。曾不得次玉堂而展低豔。承畫閣而逞微紅。虛在芳菲之數。徒干造化之功。弱植欹危。繁梢襞積。一枝上能萬其膚萼。一萼中自參其丹白。且桃以天而蕣以華。芍藥為贈兮芙蓉可嘉。誰為翦緗綺。碎明霞。鳳葆䓤蘢於水殿。霓旌掩苒於雲車。靜倚庭楹。徐飄蕋氣。落幽閨怨別之夢。寫空谷遺榮之思。初侍東陵聖母。冶態嫣妍。近辭北燭僊人。愁容委墜。嗟其結莓苔之地。抱林麓之姿。蝶善舞而相掠。鶯能言而見欺。香憐墜少。蔕戀飄遲。當杯者不顧。守道者應知。請看嵇康高士傳。莫信長安輕薄兒。¶ 

** 麈尾賦¶ 
:PROPERTIES:
:TITID: QTWTIT16207
:PERSID: QTWAUT2040
:END:

謝文靖。桓宣武。王東亭。郄北府。相與叩易論元。驅今駕古。散入神明之賾。中稽道德之祖。理窟未窮。詞源漸吐。支上人者。浮圖其形。左擁竹杖。右提山銘。於焉就席。引若潛聽。俄而齧缺風行。逍遙義立。不足稱異。才能企及。公等盡矚¶ 
<pb:NFKB_QTW_p0800-15a>
當仁。咸云俯拾。道林乃攝艾衲而精爽。捉犀柄以揮揖。天機發而萬目張。大壑流而百川入。於戲。世路欹斜。藏訛掩瑕。陽矜莊而靜默。暗奔競而喧譁。貞襟枳棘。奧旨泥沙。雖然絕代清談客。置此聊同王謝家。¶ 

** 獬廌賦(以觸物知邪自然靈獸為韻)¶ 

:PROPERTIES:
:TITID: QTWTIT16208
:PERSID: QTWAUT2040
:END:

獬廌出乎唐堯之年。神羊至於我后之前。雖一物異見。實兩時皆然。既曰珍祥。亦稱絕異。是考其迹。莫問所至。乃審厥生。不知其自。步元墀以龍擾。向彤庭而鶚視。夫其紅纖之狀。周正之儀。搏風比毳。素絲類皮。人間之所常覩。天下之所備知。葢神羊之末事。羌難得而稱奇。及至一人視朝。百辟咸矚。張羅梓。列布瓊玉。雖衣冠有貌。槐棘祇肅。為公卿以是匿。匪神靈而不觸。爾羊來思。其儀孔嘉。望表知裏。揆瑜識瑕。於是騰雙眸而舉柱。聳特角而觸邪。當之者則立成於犴獄。見之者則固節於邦家。無正不彰。無姦不屈。常在公而為言。匪從巳而犯物。百發百中。或受命於神祇。無黨無偏。寧奉辭於綸綍。則知為聖得一以理。人得一以靈。豈比羵羊下潛。空呈怪於季井。商羊上舞。徒表珍於齊庭。日者神直簪筆。風潛衣繡。順素節以擊揚。奉白簡而¶ 
<pb:NFKB_QTW_p0800-16a>
彈奏。指之者豺狼不避。觸之者回邪莫漏。彼神羊之信靈。請從古而歸獸。¶ 

** 幽居賦(并序)¶ 

:PROPERTIES:
:TITID: QTWTIT16209
:PERSID: QTWAUT2040
:END:

陸子居全吳東。距長洲故苑一里。闔關不通人事。且欲吟詠情性。曰燕居。則仲尼有之矣。曰卜居。則屈原有之矣。曰閒居。則潘岳有之矣。曰郊居。則沈約有之矣。既抱幽憂之疾。復為低下之居。乃作幽居賦。其序云。余少學窮元。早持堅白。其生也懸贅附疣。其材也戴癭銜瘤。居無養拙之資。出有倦遊之歎。初張蓬矢。嘗逞志於四方。末佩椒蘭。敢違仁於一日。雖家風未泯。而世德將衰。門等韋平。材兼魏邴。激清芬而鎮俗。追雅望於圖形。荀勗乃天下表儀。裴秀為朝端領袖。朱輪十乘。紫誥千篇。炳若星辰。粲乎竹帛。俯觀圖牒。謬辱孫謀。五鼎蕭條。賜書零落。漆工酒保。幾欲沉淪。故栗空桑。屢瞻摧折。劉超劉毅。俱無儋石之儲。許邁許詢。但有山林之志。思鑿坯而遯。聊倚樹而吟。師道氣於龜腸。扣兵鈐於魚腹。窮年學劍。不遇白猿。隔日伏痁。未擒黃鷁。止則葭牆艾席。行則葛履柴車。仲宣方翫於棊枰。叔夜還眠於鍛竈。既以草知晦朔。木讓榮枯。因推墨別為三。復悟¶ 
<pb:NFKB_QTW_p0800-17a>
儒分至八。何晏之言道德。不及王生。鄭元之注春秋。才同服氏。初陳梗概。漸入精微。探桓範之智囊。掘張憑之理窟。遺其耳目。然後謂之聰明。差若毫釐。焉足言乎大小。加以病惟鬬蟻。力止戡蟬。簾帷非翡翠之榮。鐘鼓豈爰居所樂。遂求衡泌。聊以棲遲。建一畝之宮。忝稱儒者。置十金之產。雅叶中人。晏子以囂塵可容。曹公以泥水自蔽。羅含宋玉。嘗少出於荊蠻。蕭相武侯。亦潛居於僻巷。楊德祖家惟弱柳。殷仲文庭只枯槐。馮衍薑辛。繁欽苔碧。復有稻名半夏。藥號恒春。長榆亦降星精。修竹乃生雲母。潘安館裏。嘗聞柰素瓜甘。庾信園中。亦話棗酸梨酢。竊觀留詠。雅尚清風。今古攸同。聖賢何遠。武仲遊於沛澤。伊尹耕於有莘。予欲無言。回不願仕。神交六位。方為賣卜之人。歌動五噫。竟作賃舂之客。况有布縚綸帽。尚足朝昏。羽扇貂裘。猶堪寒暑。得以書抽虎僕。射用牛螉。自理茶租。閒被釣褐。經稱小品。還下二百籤。賦謂名都。畧點八十處。下問得犂塗之義。涂聽聞愬怒之詩。既已逢原。遂成摛翰。非因授簡。初擬遺鞭。不能粉飾大猷。且用元黃稗說。貽於好事。希逢得意而傳。責以壯夫。甘受子雲之笑。賦云。¶ 

<pb:NFKB_QTW_p0800-18a>

泰伯勾吳。通侯舊里。地接虎邱。門連鶴市。比顏巷兮非陋。方賜牆兮猶峙。樂令有名教之樂。必以仁行。莊生乃道家者流。咸從達起。彼既得矣。予何謝焉。欲神遊於浩氣。法大隱於遺編。魯仲孫衣止七升之布。欒武子食無一卒之田。賤不容憂。貧惟可賀。冥心而姑務藏疾。卷舌而誰能擊墮。爭先敢脫乎牛車。自給方營於馬磨。噫秦時亡命。竟作帝師。吁漢末遺臣。皆稱王佐。吾焉用此。僕病未能。藝合歡求解憂之力。餌陟釐明攻冷之徵。悲少歌於趙壹。喜長嘯於孫登。萬古騷人。遠追乎橘浦。百金䱷事。近出於松陵。非慕偷桃。還憐嗜芰。何慙尺蠖之屈。未損丈夫之志。投簪隱几。聊思夷甫談元。搦札彈毫。恥效文通奏記。夫靜者躁之君。名者實之賓。進不參於多士。退宜追乎逸人。頌厥土之三壤。託高風於四鄰。纔袪燥濕。稍遠囂塵。以日繫時。且復窮於魯史。穿池種樹。正欲類於齊民。室乏崇壇。墉非縮板。因坎窞以為洫。藉蒙籠而表限。孟戒無是非之心。阮通能青白之眼。龜牀鹿幘。訝招隱兮何遲。橡飯菁羹。笑謀生之太簡。是知名安可釣。筆不堪耕。有白鳳之才。乃先為贅客。有雕龍之辯。然後為狂生。雄自投而幾死。檷流慟而將行。外¶ 
<pb:NFKB_QTW_p0800-19a>
嬖方施。孟子虛陳乎仁義。中讒既勝。韓非徒恃其縱橫。况復支離壹鬱。尫陋謇吃。才甚微而寡文。體素羸而多疾。陰鏗藥銚。披曉幌以皆來。徐邈酒鐺。擁寒爐而必出。自然忘物我。混窮通。將大宗師理叶。與握真宰情同。優游塞馬。脫落冥鴻。竊慕王晞。眷戀於良辰美景。深符謝眺。留連於明月清風。得不分碕岸而飾荒臺。輟金錢而營佳樹。蓴絲兮欲縈千里。草帶兮初圍十步。頺垣抱碧。無非海髮山衣。暗座飄香。盡是松肪桂蠹。加以籬邊種菊。堂後生萱。覆井之新桐乍引。臨窗之舊竹猶存。花妨過帽。柳礙移門。鹿去而雲遮絕洞。樵歸而水遶孤村。遇境逍遙。就魚鳥之性樂。開襟散誕。見羲皇之道尊。早濯元泉。屢遊庭苑。憂廢學而將落。懼無文而不遠。豹管閒窺。羊歧忘返。搜束皙之亡缺。補陳農之遺遯。梁世祖府充名畫。或得奇蹤。任敬子家聚㣥書。率多異本。何嘗髣髴。莫究分毫。徒羡玉杯珠柱之號美。象格犀簪之態高。寧容朴野。不稱蓬蒿。悵殘編之未構。奚雅具之為勞。况乎棲平蕪古木之地。壯被褐擁篇之事。宜其梓合巾箱。藤交餅笥。炊秕稗以為食。剖瓠匏而作器。荷蓧而行。據梧而睡。妖寧勝德。休占賈誼承塵。醉可全真。但¶ 
<pb:NFKB_QTW_p0800-20a>
舞王戎如意。其間豁爾。此外蕭然。姜肱則惟臥一被。江革則還留半氊。望夫子之門墻。仍過數仞。顧先生之履韤。不啻雙穿。敢驚時而獨行。聊內視而返聽。豈可浪發元關。虛搖譚柄。夜將半而誰容。月每旦而誰評。清言不屈。孫劉詎減於中軍。善講無窮。支許那輕於小令。或抽易軸。或扣元端。演精微於簡易。消澹泊於危難。澄如止水。畟若長竿。與牛心者赴敵。持塵尾者登壇。交衡而矛戟初利。頓挫而風霜正寒。興公雅韻。仲祖旁觀。始信何才。當指地於丞相。方知習捷。抗彌天之道安。彼濩落而無容。且蕭條而高寄。兼耳目以咸外。曷邱園之足賁。幸春物之向榮。列天姿而見遺。陰者負而陽者勝。孰謂兩儀。瘠者緩而腴者先。奚云一氣。真宰難問。洪鈞肯留。人間未適。象表何求。縱使陶煙霞而傲睨。騎日月以嬉遊。乘剛直上。攝景冥搜。縱橫兮四海。飛揚兮十洲。讀仙苑之琅書。安能解慍。傾洛公之金醴。幾得消憂。不假大招。寧馳別國。悲故鄉之何在。望平原之無極。(陸鄉在平原乃遠祖所封之地)歎鐘鼎之沉光。向漁樵而騁力。庚桑有道。猶居畏壘之顛。接輿佯狂。亦取杶櫨之食。徐誇下舍。陶愛吾廬。上法於陵之畦圃。旁分建業之村墟。時牽殗歹[:#AS-FBED:●]¶ 
[:#AS-FD71:●]。自¶ 
<pb:NFKB_QTW_p0800-21a>
把渠疏。友乏惠施。莫解連環之義。醫無文摯。誰知方寸之虛。存其道而或通。失其居而久旅。才將命兮分坎窞。性與時兮甘齟齬。閒遊廣澤。願學弋於蒲且。終蹈滄溟。更移家於苧嶼。夫動以勞吾身。靜以休吾神。苟能推其用舍。自足究乎天人。思任誕於窮簷。何辭井臼。不求容於側徑。何患荊榛。沉冥者朴素之源。毀譽者浮華之轍。蓍名聚雪。仍招死草之譏。琴號落霞。尚被枯桐之說。值聖則幽贊成功。逢賢則雅音攸發。同於德者。大亦宜然。殷宗命相於巖下。周武迎師於渭邊。有東山北郭之風。纔能養素。無左車右侯之計。未足圖全。嗟浩歎而長吟。畏蘭凋而蕙歇。清樽方灩於瑤水。寶瑟坐凝於華月。歸田少接。猶疑斥鷃追飛。羽獵相逢。可謂無鹽唐突。¶ 

** 蠶賦(并序)¶ 

:PROPERTIES:
:TITID: QTWTIT16210
:PERSID: QTWAUT2040
:END:

荀卿子有蠶賦。楊泉亦為之。皆言蠶有功於世。不斥其禍於民也。余激而賦之。極言其不可。能無意乎。詩人碩鼠之剌。於是乎在。¶ 

古民之衣。或羽或皮。無得無喪。其游熙熙。藝麻緝纑。官初喜窺。十奪四五。民心乃離。逮蠶之生。繭厚絲美。機杼經緯。¶ 

<pb:NFKB_QTW_p0800-22a>

龍鸞葩卉。官涎益饞。盡取後已。嗚呼。既豢而烹。蠶實病此。伐桑滅蠶。民不凍死。¶ 

** 石筆架子賦¶ 
:PROPERTIES:
:TITID: QTWTIT16211
:PERSID: QTWAUT2040
:END:

桮可延年。簾能照夜。直為絕代之物。以速連城之價。爾材雖足重。質實無妍。徒親翰墨。謾費雕鑴。到處而人爭閣筆。相逢而竟欲投篇。若遇左太冲。猶置門庭之下。如逢陸內史。先焚章句之前。寶跗非鄰。金匣不敵。真堪諫諍之士。雅稱元靈之客。謝守邊城雨細。題處堪稱。陶公嶺畔雲多。吟中合惜。或若君王有命。璽素爭新。則以火齊水晶之飾。龍膏象齒之珍。窺臨舊牘。襞染生春。衞夫人悶弄彩毫。思量不到。班婕妤笑提丹筆。眄睞無因。若自蕺山。如當榧几。則叨居談柄之列。辱在文房之裏。誠非刻畫。幾受譴於纖兒。終假磨礲。幸見容於夫子。可以資雪唱。可以助風騷。莫比巾箱之貴。堪齊鐵硯之高。吟洞庭之波。秋聲敢散。賦瑤池之月。皓色可逃。若有白馬潛心。雕龍在口。鉤羅不下於三篋。裁翦無慙於八斗。零陵石化。肯後於雙飛。元晏書成。願齊於不朽。¶ 

** 復友生論文書¶ 
:PROPERTIES:
:TITID: QTWTIT16212
:PERSID: QTWAUT2040
:END:

<pb:NFKB_QTW_p0800-23a>

辱示近年作者論文書二篇。使僕是非得失於其間。僕性雖極頑冥。亦知惴息汗下。見言[:#AS-FBED:●]互訶之甚難。招怨患之甚易也。况僕少不攻文章。止讀古聖人書。誦其言思其道而未得者也。每涵咀義味。獨坐日昃。案上有一杯藜羹。如五鼎七牢饋於左右。加之以撞金石萬羽籥也。未嘗干有司對問希品第。未嘗歷王公丐貸飾車馬。故無用文處。江湖間不過美泉石則記之。聳節概則傳之。觸離會則序之。值巾壘則銘之。簡散誕放。無所諱避。又安知文之是歟非歟。生過聽。德我太甚。苟嘿嘿不應。非朋友切切偲偲之義也。故扶病把筆。一二論之。曰我自小讀六經。孟軻楊雄之書。頗有熟者。求文之旨[:#AS-85FD:⿺走⿰耳乚]規矩。無出於此。及子史。則曰子近經。經語古而微。史近書。書語直而淺。所言子近經近何經。史近書近何書。書則記言之史也。史近春秋。春秋則記事之史也。六籍中獨詩書易象與魯春秋經聖人之手耳。禮樂二記。雖載聖人之法。近出二戴。未能通一純實。故時有齟齬不安者。葢漢代諸儒爭撰而獻之。求購金耳。記言記事。參錯前後。曰經曰史。未可定其體也。按經解則悉謂之經。區而別之。則詩易為經。書與春秋實史耳。學者不當渾而¶ 
<pb:NFKB_QTW_p0800-24a>
言之。且經解之篇句名出於戴聖耳。王輔嗣因之以易為經。杜元凱因之以春秋為經。孔子曰。學詩乎。學禮乎。易之為書也。原始要終。知我以春秋。罪我以春秋。未嘗稱經。稱經非聖人之旨也。葢出於周公諡法。經緯天地曰文故也。有經書必有緯書。聖人既作經。亦當作緯。譬猶織也。經而不緯。可成幅乎。緯者且非聖人之書。則經亦後人強名之耳。非聖人之旨明矣。苟以六籍謂之經。習而稱之可也。指司馬遷班固之書謂之史。何不思之甚乎。六籍之內。有經有史。何必下及子長孟堅。然後謂之史乎。孔子曰。吾猶及史之闕文也。又曰。質勝文則野。文勝質則史。又曰。董狐古之良史也。此則筆之曲直。體之是非。聖人悉論而辨之矣。豈須班馬而後言史哉。以詩易為經。以書春秋為史足矣。無待於外也。謂經語古而皆微。則易曰履霜堅冰至。初筮告。再三凟。凟則不告。苦節不可貞之類。果純古而微乎。謂史語直而淺。則春秋書考仲子之宮。初獻六羽。及齊師戰於乾時。我師敗績。辛巳有事於太廟。仲子遂卒於陲。壬午猶繹萬入去籥之類。果純直而淺乎。經不純微。史不純淺。又可見也。言文之不可立論。則曰春秋不當言無使滋蔓。¶ 

<pb:NFKB_QTW_p0800-25a>

又曰春秋舉軍旅會盟。豈非叙事耶。引左氏傳語。徵左氏叙事。悉謂之春秋可乎。春秋大典也。舉凡例而裦貶之。非周公之法所及者。酌在夫子之心。故游夏不能措一詞。若區區於叙事。則魯國之史官耳。孰謂之春秋哉。前所謂自小讀六經頗有熟者。求文之旨[:#AS-85FD:⿺走⿰耳乚]規矩不出於此。妄矣。又一篇曰。某文也。某辭也。文既與辭異。是文優而辭劣耳。易之翼曰繫辭。繫辭曰。齊小大者存乎卦。辨吉凶者存乎辭。故卦有小大。辭有險易。又曰。觀其彖辭。則思過半矣。易之辭非文耶。書載帝庸作歌。皐陶乃賡載歌。又歌五子之歌。皆辭也。書之辭非文耶。屬辭比事。春秋教也。春秋之辭非文耶。禮有朝聘之辭。娶夫人之辭。樂有登歌薦之辭。禮樂之辭非文耶。法言曰。往者楊墨塞路。孟子辭而闢之。廓如也。孟軻之辭非文耶。太元曰。元之辭也。沉以窮乎下。浮以際乎上。楊雄之辭非文耶。是知文者辭之總。辭者文之用。天之將喪斯文也。天之未喪斯文也。不當稱辭。吉人之辭寡。躁人之辭多。不當稱文。文辭一也。但所適者有宜耳。何異塗云云哉。又曰聲病之辭非文也。夫聲成文謂之音。五音克諧。然後中律度。故舜典曰。詩言志。歌永言。聲依永。律¶ 
<pb:NFKB_QTW_p0800-26a>
和聲。聲之不和病也。去其病則和。和則動天地。感鬼神。反不得謂之文乎。猶繪事組繡中有精觕耳。太凡辭人之說。不敢避墉垣援膚爪而自矜於堂奧心府也。要在引學者當知是事以明之而已矣。師道不行。後生多泥於所習。有陷而溺者。力能援之可也。如或不同。請觀過而後罰。¶ 

** 小名錄序¶ 
:PROPERTIES:
:TITID: QTWTIT16213
:PERSID: QTWAUT2040
:END:

天地萬物。雜然而生。聖人居其中。強為之命稱。或以義。或以形。或因其自然。天地取其義者也。日月取其形者也。鳥獸因其自然者也。人既列氏賜族矣。得不務佳名而紀之。葢取嬰兒三月目能眴。與人喜笑相答。因以名分之。以入生人之籍。貴賤一也。故傳曰。子生三月之末。擇吉日。翦髮為鬌。妻以子見於父。執子之手。咳而名之。夫告宰曰。某年某日生。宰告閭史。書為二。其一藏於閭府。其一獻於州伯。州伯命藏諸州府。諸侯世子則名而告之廟。為宗主也。天子則告於郊。見於天。明當繼父承天也。二十而冠。冠而字之。表其成人也。所謂名以立身。字以表德也。申繻曰。名有五。有信有義有象有假有類。以名生為信。(若魯公子有)以德命為義。(若文昌武發)以類命為象。(若孔子首象尼某)取於物為假。(若伯魚名鯉)¶ 

<pb:NFKB_QTW_p0800-27a>
取於父為類。(若子同與父同生日)不以國。不以官。不以山川。不以隱疾。不以畜牲。不以器幣。周人以諱事神。名終將諱之故也。三代之時。至殷尚質。直以生日名之。太甲太乙武丁是也。周以伯仲次之。太伯仲雍叔達季歷是也。自周以降。隨事而名之。至有黑臋黑肱之鄙。羊肩狐毛之異。負芻之賤。禦寇之強。杵臼籧篨矒頑狂狡無知無忌不壽不臣。皆名不正而言不順也。魯叔孫莊叔之敗狄也。以虺豹名其子。晉穆姜以條之役生太子。命之曰仇。其弟生又以千畝之戰。命之曰成師。師服曰。異哉君之名子也。始兆亂矣。漢靈帝名二子曰史侯董侯。既立為帝矣。後皆退之為諸侯之應也。如此吉凶悔吝。於是乎皆在。古人生而名之。長而行之。尚存其樸也。末世浮偽日生。幼雖行於閨門。長不達於州里。故又有官名小名之別。苟不因事而載之。則幼之名。沒然不聞於後矣。彼吉凶悔吝。何從而知之。今自秦漢以來。編而紀之。至於神仙玉女之名。婦人臧獲之字。亦無棄焉。及名涉怪奇。近於圖讖者。亦附於內。謂之小名錄。夫近者詳。遠者略。勢使然也。其間遺落。請俟博聞。¶ 

** 笠澤藂書序¶ 
:PROPERTIES:
:TITID: QTWTIT16214
:PERSID: QTWAUT2040
:END:

<pb:NFKB_QTW_p0800-28a>

藂書者。藂脞之書也。藂脞猶細碎也。細而不遺。大可知其所容矣。乾符六年春。臥於笠澤之濱。敗屋數間。葢蠧書十餘篋。伯男兒纔三尺許長。石[:#AS-FBED:●]為齒猶未徧。教以藥劑象梧子大小外。研墨泚筆。供紙札而已。體中不堪羸耗。時亦隱几強坐。內壹鬱則外揚為聲音。歌詩賦頌銘記傳叙。往往雜發。不類不次。渾而載之。得稱為藂書。自當諼憂之一物。非敢露世家耳目。故凡所諱。其中畧無避焉。¶ 

** 送豆盧處士謁丞相序¶ 
:PROPERTIES:
:TITID: QTWTIT16215
:PERSID: QTWAUT2040
:END:

龜蒙讀揚雄所為書。知太元準易。法言準論語。晚得文中子王先生中說。又知其書與法言相類。道之始塞而終通。子雲軌範不足當也。何者。子雲仕於西漢末。屬莽賢用事。時皆進符命取寵。雄獨默默以窮愁著書。病不得免。人希至其門。止一侯巴從之受太元法言而已。文中子生於隋代。知聖人之道不行。歸河汾間。修先王之業。九年而功就。謂之王氏六經。門徒弟子有若鉅鹿魏公清河房公京兆杜公代郡李公。咸北面稱師。受王佐之道。隋亡。文中子沒。門人歸於唐。盡發文中子所授之道。左右其理。太宗每歎曰。魏徵教我功業如此。恨不使封德彞見之。逮今十八聖。¶ 

<pb:NFKB_QTW_p0800-29a>

舉其君必曰太宗。舉其相必曰房魏。上下之心恥不及貞觀。則生人受賜足矣。豈非文中子之道始塞而終通乎。丈人文中子外諸孫也。誦文中子之書不絕於口。率弟兄耕稼以自給。一旦訪龜蒙曰。吳中兵荒來。人不足犬豕之食。安能遂[:#AS-FEF1:●]¶ 
[:#AS-FBEE:●]民藏耶。吾從子相天下矣。吾西而見之。龜蒙曰。丈人外族之門人實作良輔。今復家有丞相。必以房魏之道致君中興。是內外有德於四海也。此行徒東歸乎。昔丞相未升甲科時。年纔出弱冠。龜蒙幸得參遊中。以兄事之。許與膠固。形於詠歌。及丞相為朝鉅儒。居侍從之列。龜蒙江湖邊叟。病不能起。一耒而耕。一船而漁。有文三十編。有書數千幖。未嘗干東諸侯。故沒沒然無一人道著名字。今丞相方築太平之基。架㣥材立清廟。丈人承間宴語幽仄。試丞相意。復念以小杜城北秋霖聲高中夜對榻有苦吟生耶。因丈人之行。叙房魏得王佐之道。丞相追貞觀之風。小子復言曩日之分。雜而書之。用以為送。¶ 

** 送侯道士還太白山序¶ 
:PROPERTIES:
:TITID: QTWTIT16216
:PERSID: QTWAUT2040
:END:

侯生嘗舉進士。名彤。作七言詩甚有態度。不見十年。自云再貢於有司。藝不中度。輙得黜。齟齬不與世合。去入老子¶ 
<pb:NFKB_QTW_p0800-30a>
法中作道士。更名雲多。居太白山。在雍西南梁州之地。苦寒。霜雪恒積。雖夏五六月。赫日在上。㣥峯若焚。我獨皓然。玉竦巖壁。澗壑之木。不數百年不能為材。及其堅良。又不與他等。民乘是氣。皆壽而不衰。况養生者耶。吾今南遊天台既。將復而老焉。余曰。夫物命乎天者。人不能有。存乎人者。天不能奪。推其氣則謂之一。考其命則有懸絕不類者焉。居恒寒之地而不夭者。吾不信也。居恒燠之地而不壽者。吾不信也。信其命乎天者。人不能有而已矣。傳曰。仁者壽。則恒寒之地。不仁者夭而死矣。恒燠之地。仁者壽而生矣。苟恒寒之地壽其不仁者。恒燠之地天其仁者。是寒燠為不祥之氣。又何以佐天地之生植乎哉。如此則居寒而壽。居燠而天。吾益不信也。信其存乎人者天不能奪而已矣。或曰。仁者壽。不仁者亦壽。不仁者天。仁者亦夭。吾又不知命乎天存乎人。果可信乎未也。無乃自壽自夭自仁自不仁耶。天不能與之。又安能奪耶。信矣。子姑務乎仁。無以山寒自欺。則吾亦信子之壽矣。¶ 

** 送小雞山樵人序¶ 
:PROPERTIES:
:TITID: QTWTIT16217
:PERSID: QTWAUT2040
:END:

小雞山在震澤西。出吳胥門。背朝日行四十里。得野步市¶ 
<pb:NFKB_QTW_p0800-31a>
曰光福。光福西五里。得土山。山土多石寡。無大林木。率生小櫟樸[:#AS-88C3:⿰木敇]。皆薪材。直吳之爨。此為助焉。連延廣袤不一。其主為書。畫界疆以相授。自冡至麓。凡二百弓。東北倍高而加半焉。余所置多少如此。余家大小之口二十。月費米十斛。飯成理魚蓛輩。十斛薪然後巳。四時賓祭沐浴澣濯疾病湯藥糜粥在外。歲入五千束足矣。其掌而供事者曰顧及。小鷄之樵甿也。乾符六年春弗雨。夏支流將絕。八月暴雨。而巨艑可實而行之矣。九月朔。方置薪二百五十於門。召而責之曰。吾一夏來。撤敗屋拔庭草以炊。雨之明日。望雨來矣。何數廉而至晚。得非赭吾山而為汝之利耶。老而欺。如名惡何。及笑曰。吾年餘八十矣。元和中。嘗從吏部遊京師。人言國家用兵。帑金窖粟不足用。當時江南之賦已重矣。迨今盈六十年。賦數倍於前。不足之聲聞於天下。得非專地者之欺甚乎。吾有丈夫子五人。諸孫亦有丁壯者。自盜興以來。百役皆在。亡無所容。又水旱更害吾稼。未即死。不忍見兒孫寒餒之色。雖盡售小鷄之木。不足以濡吾家。况一二買名為偷乎。今子一煬竈不給而責吾之深。吾將欲移其責於天下之守。則吾死不恨矣。余歎之曰。汝之¶ 
<pb:NFKB_QTW_p0800-32a>
言信也。然不當發於余。汝姑歸。與之酒。繼之以歌云。長其舩兮利其斧。輸予薪兮勿予侮。田予登兮穀予庾。突晨煙兮蓬縷縷。窗有明兮編有古。飽而安兮惟編是伍。時不用兮吾無汝撫。¶ 

