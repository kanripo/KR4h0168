#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0465-26a> 
#+PROPERTY: JUAN 0466
欽定全唐文卷四百六十六¶ 

<pb:NFKB_QTW_p0466-01a>
　陸贄(七)¶ 

** 論裴延齡姦蠧書¶ 
:PROPERTIES:
:TITID: QTWTIT09720
:PERSID: QTWAUT1316
:END:

十一月三日。具官臣某。惶恐頓首獻書皇帝陛下。臣聞君子小人。用捨不並。國家否泰。恒必由之。君子道長。小人道消。於是上下交而萬物通。此所以為泰也。小人道長。君子道消。於是上下不交而萬物不通。此所以為否也。夫小人於蔽明害理。如目之有眯。耳之有充。嘉穀之有蟊。梁木之有蠧也。眯離婁之目。則天地四方之位不分矣。充子野之耳。則雷霆蠅黽之聲莫辨矣。雖后稷之穡。禾易長畝。而蟊傷其本。則零瘁而不植矣。雖公輸之巧。臺成九層。而蠧空其中。則圯折而不支矣。是以古先聖哲之立言垂訓。必殷勤切至。以小人為戒者。豈將有意讎而沮之哉。誠以其蔽主之明。害時之理。致禍之源博。傷善之釁深。所以有國有家者。不得不去耳。其在周易則曰。大君有命。開國承家。小人勿用。必亂邦也。在尚書則曰。除惡務本。去邪勿疑。在毛詩則曰。無縱詭隨。以謹無良。曾是掊克。斂怨以為德。盜言孔甘。亂是用餤。讒人罔極。交亂四國。在論語則曰。惡利口¶ 
<pb:NFKB_QTW_p0466-02a>
之覆邦家者。在春秋則曰。聚斂積實。不知紀極。毀信廢忠。崇飾惡言。靖譖庸回。服讒蒐慝。天下之人。謂之四凶。在禮記則曰。小人行險以徼幸。長國家而務財用者。必自小人矣。小人使為國家。而災害並至。雖有善人。無如之何。臣頃因讀書。常憤此類。不圖聖代。目覩斯人。戶部侍郎裴延齡者。其性邪。其行險。其口利。其志凶。其矯妄不疑。其敗亂無恥。以聚斂為長策。以詭妄為嘉謀。以掊克斂怨為匪躬。以靖譖服讒為盡節。總典籍之所惡。以為智術。冒聖哲之所戒。以為行能。可謂堯代之共工。魯邦之少卯。伏惟陛下協放勛文思之德。而鑒其方鳩僝功。體仲尼天縱之明。而辨其順非堅偽。則天討斯德。聖化允孚。小徃大來。孰不欣幸。跡其姦蠧。日長月滋。陰秘者固未盡彰。敗露者猶難悉數。今請粗舉數事。用明欺罔大端。悉非隱微。皆可覆驗。陛下若意其負謗。則誠宜亟為辨明。陛下若知其無良。又安可曲加容掩。願擇左右親信。兼與舉朝公卿。據臣所言。閱實其事。儻延齡罪惡無狀。即臣之奏議是誣。宜申典刑。以制虛妄。俾四海法朝廷之理。兆人戴陛下之明。得失之間。其體甚大。不當復有疑慮。使辨之不早。以竟失天下之望也。¶ 

<pb:NFKB_QTW_p0466-03a>

前歲秋首。班宏喪亡。特詔延齡。繼司邦賦。數月之內。遽衒功能。奏稱勾獲隱欺。計錢二十萬貫。請貯別庫。以為羨財。供御所須。永無匱乏。陛下欣然信納。因謂委任得人。既賴贏餘之資。稍宏心意之欲。興作浸廣。宣索漸多。延齡務實前言。且希睿旨。不敢告闕。不敢辭難。勾獲既是虛言。無以應命。供辦皆承嚴約。苟在及期。遂乃搜求市[:#AS-9761:⿰⿸厂墨⻏]。豪奪入獻。追捕夫匠。迫脅就功。以敕索為名。而不酬其直。以和雇為稱。而不償其傭。都城之中。列肆為之晝閉。興役之所。百工比於幽囚。聚詛連㣥。遮訴盈路。持綱者莫敢致詰。巡察者莫敢為言。時有致詰為言。翻謂黨邪醜直。天子轂下。囂聲沸騰。四方觀瞻。何所取則。蕩心於上。斂怨於人。欺天陷君。遠邇危懼。此其罪之大者也。總制邦用。度支是司。出納貨財。太府攸職。凡是太府出納。皆稟度支文符。太府依符以奉行。度支憑按以勘覆。互相關鍵。用絕姦欺。其出納之數。則每旬申聞。其見在之數。則每月計奏。皆經度支勾覆。又有御史監臨。旬旬相承。月月相繼。明若指掌。端如貫珠。財貨少多。無容隱漏。延齡務行邪謟。公肆誣欺。遂奏云。左藏庫司。多有失落。近因檢閱。使置簿書。乃於糞土之中。收得¶ 
<pb:NFKB_QTW_p0466-04a>
銀十三萬兩。其疋段雜貨。百萬有餘。皆是文帳脫遺。並同已棄之物。今所收獲。即是羨餘。悉合移入雜庫。以供別敕支用者。其時特宣進止。悉依所奏施行。太府少卿韋少華抗表上陳。殊不引伏。確稱每月申奏。皆是見在數中。請令推尋。足驗姦計。兩司既相論執。理須辨鞫是非。臣等具以奏聞。請定三司詳覆。若左藏庫遺漏不謬。隱匿固合抵刑。如度支舉奏是虛。誣誑亦宜得罪。陛下既不許差三司按問。又不令檢奏辨明。度支言太府隱漏至多。而少華所任如舊。太府論度支姦欺頗甚。而延齡見信不渝。枉直兩存。法度都弛。以在庫之物。為收獲之功。以常賦之財。為羨餘之費。罔上無畏。示人不慚。此又罪之大者也。國之府庫。用寘貨財。物合入官。則納於其內。事合給用。則出乎其中。所納無非法之財。所出無不道之用。坦然明白。何曲何私。而延齡險猾售姦。詭譎求媚。遂於左藏之內。分建六庫之名。意在別貯贏餘。以奉人主私欲。曾不知王者之體。天下為家。國不足則取之於人。人不足乃資之於國。在國為官物。在人為私財。何謂贏餘。復須別貯。是必巧詐以變移官物。暴法以刻斂私財。捨此二途。其將焉取。陛下方務崇信。不¶ 
<pb:NFKB_QTW_p0466-05a>
加檢裁。延齡既怙寵私。益復放肆。遂錄積久逋欠。妄云察獲姦贓。總計緡錢八百餘萬。聽其言則利益雖大。考其事則虛誕自彰。或是水火漂焚。或緣旱澇傷敗。或因兵亂散失。或遭寇賊敓襄[:#AS-FBED:●]攵。或準法免徵。或經恩合放。或人戶逃逸。無處追尋。或綱典拘囚。不克填納。或沒入店宅。歲久摧殘。或收獲舟船。年深破壞。類皆如此。難以殫論。在人者並無可科徵。屬官者悉不任貨賣。但存名額。虛掛簿書。大抵錢穀之司。皆恥財物減少。所以相承積累。不肯滌除。每當計奏之時。常充應在之數。延齡苟稱察獲。遂請徵收。恢張利門。誘動天聽。貽誚侮於方岳。賈愁怨於烝黎。于茲累年。一無所得。其為疎妄。亦曰殆哉。陛下姑欲保持。曾無詰問。延齡謂能蔽惑。不復懼思。姦威既沮於四方。憸態復行於內府。由是蹂躪官屬。傾倒貨財。移東就西。便為課績。取此適彼。遂號羨餘。愚弄朝廷。有同兒戲。諸州輸送布帛。度支不務準平。抑制市人。賤通估價。計其所折。即更下徵。重困疲甿。展轉流弊。既彰忍害。且示不誠。及其支送邊州。用充和糴。則於本價之外。例增一倍有餘。布帛不殊。貴賤有異。剝徵罔下。既以折估為名。抑配傷人。又以出估為利。事多矛¶ 
<pb:NFKB_QTW_p0466-06a>
盾。交駭物情。窮邊穡夫。痛憤切於骨髓。下土編戶。冤呌徹於蒼旻。而延齡以冒取折估為公忠。苟得出估為賸利。所謂失人心而聚財賄。亦何異割支體以徇口腹哉。殊不寤支體分披。口安能食。人心離析。財豈能存。此又罪之大者也。平原遠鎮。扼制蕃戎。五原要衝。控帶靈夏。芟夷榛薉。翦逐豺狼。崎嶇繕完。功力纔畢。地猶敻絕。勢頗孤危。新集之兵。志猶未固。尤資贍恤。俾漸安居。頻敕度支。令貯軍糧。常使平原有一年之蓄。鹽州積半年之儲。循環轉輸。不得闕數。近者二鎮告急。俱稱絕糧。陛下召延齡令赴中書。遣希顏宣旨質問。延齡確言饋餉不絕。儲蓄殊多。歲內以來。必無闕乏。希顏懼其推互。邀令草狀自陳。狀亦如言。略無疑畏。陛下覽其所奏。翻謂軍吏不誠。遂遣中官馳往檢覆。道路無轉運之跡。軍城無旬日之儲。將卒嗷嗷。幾將不守。有如是之顛沛。有如是之欺謾。按驗既明。恩勞靡替。其為蠱媚。曠代罕聞。此又罪之大者也。國之憲度。會府是司。位列諸郎。猶應辰象。任居六事。實代天工。內總轄於庶官。外敷化於列郡。舉措繫生靈之命。得失關理亂之源。為人軌儀。安可容易。未有大官弛縱。而能使㣥吏服從。朝典陵遲。而¶ 
<pb:NFKB_QTW_p0466-07a>
欲禁天下暴慢。是以天寶將季。楊國忠為吏部尚書。亟於私庭銓集選士。果令逆竪得以為詞。史冊書之。足為國恥。而延齡放情亂紀。又甚國忠。懈於夙興。多闕會朝之禮。徇其鄙欲。大隳省署之儀。徙郎曹於里閭。視公事於私第。盡室飫官廚之饍。填街持簿領之書。復有諸部參辭。四方申請。決遣資其判署。去就俟其指撝。延齡或聚客大誇。不令白事。或縱酒憑怒。莫敢入言。至有迫切而來。逾旬未省。輸納之後。累月不歸。資糧罄於滯淹。筋力困於朝集。晨趨夕散。十百為㣥。里中喧闐。常若闤闠。衢巷列屠沽之肆。邑居成逆旅之津。離次慢官。虐人斁法。求之今古。鮮有其倫。此又罪之大者也。總領財賦。號為殷繁。自必識究變通。智權輕重。大不失體。細能析微。濟之以均平。莅之以勤肅。近無滯事。遠無壅情。綱條之下無亂繩。鑒照之內無隱匿。然後人不困而公用足。威不厲而姦吏懲。苟或未然。則非稱職。況延齡以素本僻戾之質。而加之以狂躁滿盈。既懵且驕。事何由理。遂以國家大計。委於胥吏末流。當給者無賄而不支。應徵者受賕而縱免。紀綱大壞。貨賂公行。苟操利權。實竊邦柄。近者度支小吏。屢為府縣所繩。鞫其姦贓。無不¶ 
<pb:NFKB_QTW_p0466-08a>
狼籍。通結動連於節將。交私匪止於苞苴。威福潛移。乃至於是。職司失序。固亦可知。此又罪之大者也。風教之大。禮讓為先。禮讓之行。朝廷為首。朝廷者。萬方之所宗仰。㣥士之所楷模。觀而效焉。必有甚者。是以朝廷好禮。則俗尚敬恭。朝廷尊讓。則時恥貪競。朝廷有失容之慢。則凌暴之弊播於人。朝廷有動色之爭。則攻鬬之禍流於下。聖王知其然也。故選建賢德。以為公卿。使人具瞻。不諭而化。昔周之方盛。多士盈朝。時靡有爭。用能俾乂。故其詩曰。慎爾出話。敬爾威儀。無不柔嘉。又曰。有來雍雍。至止肅肅。相維辟公。天子穆穆。言㣥臣相與事上。敬而能和。言語動作。靡有不善也。周德既衰。小人在位。務相侵侮。以至危亡。故其詩曰。方茂爾惡。相爾矛矣。又曰。既之陰汝。反予來赫。又曰。涼曰不可。覆背善詈。言小人得志。惡怒是憑。肆其褊心。以相詬病也。陛下勤修儀式。以靖四方。慎選庶官。以貞百度。內選則股肱耳目。外選則垣翰藩維。濟濟師師。咸欽至化。庶相感率。馴致大和。而度支憑寵作威。恃權縱暴。侵刻軍鎮。匱闕資糧。將帥每使申論。延齡率加毀訾。或指誣隱盜。或謗訐陰私。或數其出處賤微。或億其心志邪悖。詞皆醜媟。事¶ 
<pb:NFKB_QTW_p0466-09a>
悉加誣。匹夫見凌。猶或生患。況將帥素加委遇。多著勳庸。縱有踰分取求。但宜執理裁處。苟當其所。孰敢不從。豈可對彼偏裨。恣行侵辱。使其慚靦於麾下。憤恥於朝廷。惟口起羞。諒非細故。為國聚釁。實由斯人。而又虐害㣥司。幸其闕敗。蔑彼彞典。逞於兇懷。氣吞等夷。隸蓄郎吏。時有履道而不為屈撓。守官而莫肯由從。遭其詆訶。事則尤劇。或辱兼祖父。或毀及家門。皆名教所不忍聞。敘述所不堪紀。其為構陷。抑復多端。故示兇威。使人懾憚。人之狂險。乃至於斯。上虧大猷。下扇流俗。炰烋禮義之府。衊汙清明之朝。此又罪之大者也。度支舊管牛驢三千餘頭。車八百餘乘。循環載負。共饋邊軍。既有番遞之倫。永無科配之擾。延齡苟逞近效。不務遠圖。廢其葺修。減其芻秣。車破畜耗。略無孑遺。每須載運軍資。則令府縣差雇。或有卒承別旨。須赴促期。遂於街市之間。虜奪公私雜畜。披猖頗甚。費損尤多。吏因生姦。人不堪命。所減者則奏以為利。所費者則隱而不論。破實徇虛。多如此類。度支應給宮內及諸司使蒭藳薪炭等。除稅草之外。餘並市供。所用既多。恒須貯備。舊例每至秋穫之後。冬收之時。散開諸塲。逐便和市。免費高價。復¶ 
<pb:NFKB_QTW_p0466-10a>
資貧人。公私之間。頗謂兼濟。延齡悉隳舊制。但飾姦情。旋計蒭薪價錢。以為節減剩利。及乎春夏之際。藳秸已殫。霖潦之中。樵蘇不繼。軍[:#AS-92F3:⿸广既]輟莝。官廚待然。告闕頻煩於聖聰。徵催絡繹於省署。崎嶇求買。何暇計量。糜損官錢。不啻累倍。聯蹇狼狽。率以為常。此則睿鑒之所明知。物情之所深駭。事之舛繆。觸緒皆然。臣愚以謂若斯之流。不過歲費國家百萬緡錢。及事體非宜耳。其為罪惡。未足傾危。事之可憂。不在於此。是以不復詳舉。以煩聽覽也。至如矯詭之態。誣罔之辭。遇事輒行。應口便發。靡日不有。靡時不為。自非狀迹尤彰。足致其禍者。又難以備陳也。延齡有詐偽亂邦之罪七。而重之以耗斁闕遺。愚智共知。士庶同憤。以陛下英明鑒照。物無遁情。固非延齡所能蔽虧而莫之辨也。或者聖旨以其甚招嫉怨。而謂之孤貞。可託腹心。以其好進讒諛。而謂之盡誠。可寄耳目。以其縱暴無畏。而謂之強直。可肅姦欺。以其大言不疑。而謂之智能。可富財用。將欲排眾議而收其獨行。假殊寵而冀其大成。倘陛下誠有意乎在茲。臣竊以為過矣。夫君天下者。必以天下之心為心。而不私其心。以天下之耳目為耳目。而不私其耳目。故能通¶ 
<pb:NFKB_QTW_p0466-11a>
天下之志。盡天下之情。夫以天下之心為心。則我之好惡。乃天下之好惡也。是以惡者無謬。好者不邪。安在私託腹心。以售其側媚也。以天下之耳目為耳目。則天下之聰明。皆我之聰明也。是以明無不鑒。聰無不聞。安在偏寄耳目。以招其蔽惑也。夫布腹心而用耳目。舜與紂俱用之矣。舜之意務求已之過。以與天下同欲。而無所偏私。由是天下臣庶。莫不歸心。忠讜既聞。元德逾邁。故虞書云。臣作朕股肱耳目。又云。明四目。達四聰。言廣大也。紂之意務求人之過。以與天下違欲。而溺於偏私。由是天下臣庶。莫不離心。險詖既行。昏德彌熾。故商書云。崇信姦回。大雅云。流言以對。寇攘式內。言邪僻也。與天下同欲者。謂之聖帝。與天下違欲者。謂之獨夫。其所以布腹心而任耳目之意不殊。然於美惡成敗。若此相遠。豈非求過之情有異。任人之道不同哉。太宗嘗問侍臣。何者為明君。何者為暗主。魏徵對曰。君之所以明者。兼聽也。其所以暗者。偏信也。又曰。秦之胡亥偏信。趙高肆其姦欺。卒至顛覆。徵之此說。理致甚明。簡冊備書。足為鑒戒。趙高指鹿為馬。愚弄厥君。歷代流傳。莫不痛憤。陛下每覽前史。詳考興亡。固亦切齒於斯人。傷心¶ 
<pb:NFKB_QTW_p0466-12a>
於其主。臣謂鹿之於馬。物類猶同。豈若延齡掩有而為無。指無而為有。陛下若不以時省察。得無使後代嗟誚。又甚趙高者乎。斯愚臣所以焦慮疚懷。以陛下為過者。良有所以也。夫理天下者。以義為本。以利為末。以人為本。以財為末。本盛則其末自舉。末大則其本必傾。自古及今。德義立而利用不豐。人庶安而財貨不給。因以喪邦失位者。未之有也。故曰不患寡而患不均。不患貧而患不安。有德必有人。有人必有土。有土必有財。百姓足。君孰與不足。蓋謂此也。自古及今。德義不立。而利用克宣。人庶不安。而財貨可保。因以興邦固位者。亦未之有焉。故曰財散則人聚。財聚則人散。與其有聚斂之臣。寧有盜臣。無令侵削兆庶。以為天子取怨於下。其有若此者。行罰無赦。蓋為此也。殷紂以貪冒失人而亡。周武以散發得人而昌。則紂之多藏。適所以為害巳者之資耳。尚何賴於財賄哉。太宗亦云。務蓄積而不恤人。甚非國家之計。隋氏不道。聚斂無厭。所實洛口諸倉。卒為李密所利。此則前代已行之明效。聖祖垂裕之格言。是而不懲。何以為理。陛下初膺寶歷。志翦㣥兇。師旅繁興。徵求寖廣。榷算侵剝。下無聊生。是以涇原叛徒。乘人¶ 
<pb:NFKB_QTW_p0466-13a>
怨咨。白晝犯闕。都邑甿庶。恬然不驚。反與賊眾相從。比肩而入宮殿。雖蚩蚩之性。靡所不為。然亦由德澤未浹於人。而暴令驅迫。以至於是也。于時內府之積。尚如邱山。竟資兇渠。以餌貪卒。此時陛下躬覩之矣。是乃失人而聚貨。夫何利之有焉。車駕既幸奉天。逆泚旋肆圍逼。一壘之內。萬眾所屯。窘如涸流。庶物空匱。嘗欲發一健步。出視賊軍。其人懇以苦寒為辭。跪奏乞一襦袴。陛下為之求覓不致。竟憫默而遣之。又嘗宮壼之中。服用有闕。聖旨方以戎事之急。不忍重煩於人。乃剝親王飾帶之金。賣以給直。是時行從將吏。赴難師徒。倉黃奔馳。咸未冬服。漸屬凝沍。且無薪蒸。饑凍內攻。矢石外迫。晝則荷戈奮迅。夜則映堞呻吟。凌風飈。冒霜霰。踰旬而眾無攜貳。卒能走強賊。全危城者。陛下豈有嚴刑重賞。使之然耶。唯以不厚其身。不藏其資。與眾庶同其憂患。與士伍共其有無。乃能使捐軀命而扞寇讎。餒之不離。凍之不憾。臨危而不易其守。見死而不去其君。所謂聖人感人心。而天下和平。此其效也。及乎重圍既解。諸道稍通。賦稅漸臻。貢獻繼至。乃於行宮外廡之下。復列瓊林大盈之司。未賞功勞。遽私賄玩。甚沮惟新之望。頗¶ 
<pb:NFKB_QTW_p0466-14a>
攜死義之心。於是輿誦興譏。而軍士始怨矣。財聚人散。不其然歟。旋屬蟊賊內攻。翠華南狩。奉天所積財貨。悉復殲於亂軍。既遷岷梁。日不暇給。獨憑大順。遂復皇都。是知天子者以得人為資。以蓄義為富。人苟歸附。何患蔑資。義苟修崇。何憂不富。豈在貯之內府。方為已有哉。故藏於天下者。天子之富也。藏於境內者。諸侯之富也。藏於囷倉篋匵者。農夫商賈之富也。奈何以天子之貴。海內之富。而猥行諸侯之棄德。蹙守農商之鄙業哉。陛下若謂厚取可以恢武功。則建中之取。既無成矣。若謂多積可以為已有。則建中之積。又不在矣。若謂徇欲不足傷理化。則建中之失。傷已甚矣。若謂斂怨不足致危亡。則建中之亂。危亦至矣。然而遽能靖滔天之禍。成中興之功者。良以陛下有側身修勵之志。有罪巳悔懼之詞。罷息誅求。敦尚節儉。渙發大號。與人更新。故靈祇嘉陛下之誠。臣庶感陛下之意。釋憾迴慮。化危為安。陛下亦當為宗廟社稷建不傾不拔之永圖。為子孫黎元垂可久可大之休業。懲前事徇欲之失。復日新盛德之言。豈宜更縱憸邪。復行刻暴。事之追悔。其可再乎。臣又竊慮陛下納彼盜言。墮其姦計。以為搏噬拏攫。怨¶ 
<pb:NFKB_QTW_p0466-15a>
集有司。積聚豐盈。利歸君上。是又大繆。所宜慎思。夫人主昏明。繫於所任。咎繇夔契之道長。而虞舜享濬哲之名。皇甫棸楀之嬖行。而周厲嬰顛覆之禍。自古何嘗有小人柄用。而災禍不及邦國者乎。譬猶操兵以刃人。天下不委罪於兵。而委罪於所操之主。蓄蠱以殃物。天下不歸咎於蠱。而歸咎於所蓄之家。理有必然。不可不察。臣竊慮陛下以延齡之進。獨出聖衷。延齡之言。多順宸旨。今若以罪寘辟。則似為眾所擠。故欲保持。用彰堅斷。若然者。陛下與人終始之意則善矣。其於改過不吝去邪勿疑之道。或未盡善焉。夫人之難知。著自淳古。試可乃已。載於典謨。陛下意其賢而任之。知其惡而棄之。此理之常。於何不可。倘陛下猶未知惡。但疑見擠。固有象恭挾詐之人。亦有黨邪害直之士。所資考覈。兩絕欺誣。陛下以延齡為能。愚臣以延齡為罪。能必有跡。罪必有端。陛下胡不指明其所效之能。以表忠賢。按驗其所論之罪。以考虛實。與眾同辨。示人不私。若能跡可稱。而罪端無據。則是黨邪害直之驗也。陛下當繩其傷善。以勵事君。罪端有徵。而能跡無實。則是象恭挾詐之驗也。陛下當糾其包禍。以戒亂邦。如此。則上之於下。釋¶ 
<pb:NFKB_QTW_p0466-16a>
嫌構之疑。下之於上。絕偏惑之議。何必忠邪無辨。枉直莫分。薰蕕同藏。其臭終勝。此則小人道長之象也。實時運否泰安危之所繫。豈但有虧聖德。不利善人而已乎。陛下若必以與已同者為忠良。自我作者無改變。如此。則上之所欲莫不謟。上之所失莫不從。水火相濟不為非。金礪相須不為是。恥過作非不足戒。捨己從人不足稱。惟意是行。則匡輔或幾乎息矣。匡輔息。則理不可致。仲尼所謂一言喪邦者。在於予之言而莫予違也。事關興亡。固不可忽。希旨順默。浸已成風。獎之使言。猶懼不既。若又阻抑。誰當貢誠。伏恐未亮斯言。請以一事為證。只如延齡凶妄。流布寰區。上自公卿近臣。下逮輿臺賤品。諠諠談議。億萬為徒。能以上言。其人有幾。陛下試令親信。博採輿詞。參校比來所聞。足鑒人間情偽。臣以卑鄙。任當台衡。既極崇高。又承渥澤。豈不知觀時附會。足保舊恩。隨眾沉浮。免貽厚責。謝病黜退。獲知幾之名。黨姦苟容。無見嫉之患。何急自苦。獨當豺狼。上違懽情。下餌讒口。良由內顧庸昧。一無所堪。夙蒙眷知。唯在誠直。綢繆帳扆。一紀于茲。聖慈既以此見容。愚臣亦以此自負。從陛下歷播遷之臲卼。覩陛下致興復之艱¶ 
<pb:NFKB_QTW_p0466-17a>
難。至今追思。猶為心悸。所以畏覆車而駭懼。慮燬室而悲鳴。蓋情激於中。雖欲罷而不能自默也。因事陳執。雖已頻繁。天聽尚高。未垂諒察。輒申悃欵。以極愚誠。憂深故語煩。懇迫故詞切。以微臣自固之謀則過。為陛下慮患之計則忠。糜軀奉君。非所敢避。沽名衒直。亦不忍為。願迴睿聰。為國熟慮。社稷是賴。豈唯微臣。不勝荷恩報德之誠。謹昧死奉書以聞。臣誠惶誠恐頓首再拜。¶ 

