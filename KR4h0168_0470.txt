#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0469-18a> 
#+PROPERTY: JUAN 0470
欽定全唐文卷四百七十¶ 

<pb:KR4h0168_NKFB_0470-01a>
　陸贄(十一)¶ 

** 興元論解姜公輔狀¶ 
:PROPERTIES:
:TITID: QTWTIT09738
:PERSID: QTWAUT1316
:END:

右。欽漵奉宣聖旨。緣唐安公主喪亡。不可向此間遷厝。權¶
令造一塔安置。待收復京城。即擬將歸。以禮葬送。所造塔¶
役功費用。亦甚微小。都不合是宰相所論之事。姜公輔忽¶
有表奏。都無道理。但欲指朕過失。擬自取名。朕本拔擢。將¶
為腹心。今却如此。豈不負朕至深。卿宜商量如何穩便者。¶
公輔頃在翰林。與臣久同職任。臣今據理辨直。則涉於私¶
黨之嫌。希旨順承。則違於匡輔之義。涉嫌止貽於身患。違¶
<pb:KR4h0168_NKFB_0470-01b>
義實玷於君恩。徇身忘君。臣之恥也。別嫌獎義。主之明也。¶
臣今不敢冒行所恥。亦賴陛下明聖而鑒焉。古語有之。順¶
旨者愛所由來。逆意者惡所從至。故人臣皆爭順旨而避¶
逆意。非忘家為國。捐身成君者。誰能犯顏色。觸忌諱。建一¶
言。開一說哉。是以哲后興王。知其若此。求諫如不及。納善¶
如轉圜。諒直者嘉之。訐犯者義之。愚淺者恕之。狂誕者容¶
之。仍慮驕汰之易滋。而忠實之不聞也。於是置敢諫之鼓。¶
植告善之旌。懸戒慎之鞀。立司過之士。猶懼其未也。又設¶ 
<pb:KR4h0168_NKFB_0470-02a>
官制。以言為常。由是有史為書。瞽為詩。工誦箴諫。大夫規¶
誨。士傳言。庶人謗。尚恐其怠也。每歲孟春。遒人以木鐸徇¶
於路而振警之。官師相規。工執藝事以諫。其或不恭。邦有¶
常刑。然非明智不能招直言。非聖德不能求過行。招直則¶
其智彌大。求過則其德彌光。唯衰亂之朝。闇惑之主。則必¶
諱其過行。忿其直言。以阿諛為納忠。以諫爭為揚惡。怨讟¶
溢於下國。而耳不欲聞。腥德達於上天。而心不求寤。迨乎¶
顛覆猶未知。非情之昏迷。乃至於是。故明者廣納以成德。¶
闇者獨用而敗身。成敗之途。千古相襲。與敗同轍者罔不¶
<pb:KR4h0168_NKFB_0470-02b>
覆。與成同軌者罔不昌。以陛下日月之明。江海之量。自當¶
矯夏癸殷辛拒諫飾非之慝。協大禹成湯拜言改過之誠。¶
矧又時運方屯。物情猶鬱。乃是陛下握髮吐哺之日。宵衣¶
旰食之辰。士無賢愚。咸宜錄用。言無大小。皆務招延。固不¶
可復有忤逆之嫌。甘辛之忌也。夫君人者。以眾智為智。以¶
眾心為心。恒恐一夫不盡其情。一事不得其理。孜孜訪納。¶
唯善是求。豈但從諫不咈而已哉。乃至求謗言。聽輿誦。葑¶
菲不以下體而不採。故英華靡遺。芻蕘不以賤品而不詢。¶
故幽隱必達。今公輔官在諫議。任居宰衡。獻替彌綸。乃其¶ 
<pb:KR4h0168_NKFB_0470-03a>
職分。比於芻蕘葑菲。豈不優而且重哉。此理之常。奚足怪¶
也。縱使引喻非當。不猶愈於輿誦乎。矯激過深。不猶愈於¶
謗言乎。晉文聽輿人之誦而霸業興。虞舜設誹謗之木而¶
帝德廣。斯實聖賢之高躅。陛下何疾焉。聖旨又以造塔役¶
費微小。非宰臣所論之事。下臣愚戅。竊謂不然。當問理之¶
是非。豈論事之大小。若造塔為是。役雖大而作之何傷。若¶
造塔為非。費雖小而言者何罪。夫小者大之漸。微者著之¶
萌。故君子慎初。聖人存戒。知幾者所貴乎不遠而復。制理¶
者必在於未亂之前。本立輔臣。置之左右。朝夕納誨。意在¶
<pb:KR4h0168_NKFB_0470-03b>
防微。微而弼之。乃其職也。涓涓不遏。終變桑田。燄燄靡除。¶
卒燎原野。流煽已甚。禍災已成。雖欲救之。固無及矣。書曰。¶
不矜細行。終累大德。易曰。小人以小善為無益而不為也。¶
以小惡為無傷而不去也。故惡積而不可掩。罪大而不可¶
解。然則小之不可不慎也如此。陛下安得使之勿論乎。虞¶
書載咎繇之言曰。兢兢業業。一日二日萬幾。兢兢慎也。業¶
業危也。幾者動之微也。唐虞之際。主聖臣賢。庶績咸熙。萬¶
邦已協。而猶上下相戒。既慎且危。慮事之微。日至萬數。然¶
則微之不可不重也如此。陛下又安可忽而勿念乎。舜之¶ 
<pb:KR4h0168_NKFB_0470-04a>
為君。始作漆器。㣥臣固爭。咸謂非宜。漆器之為用也甚堅。¶
其為費也蓋寡。然猶相繼諷諫者。豈不欲杜其漸而慎其¶
初歟。是知君臣之間。義同一體。事罔大小。相須而成。故舜¶
命其臣曰。作朕股肱耳目。夫股肱之奉元首。不以煩細而¶
闕於運行。耳目之助心靈。不以么微而廢於視聽。是以臣¶
子之於君父也。盡其敬而敬焉。盡其愛而愛焉。敬則願及¶
於尊榮。愛則懼陷於過惡。萬邦黎獻。莫不皆然。而況位列¶
朝廷。任當輔弼。主辱與辱。主安與安。此而不言。誰復言者。¶
禮曰。近而不諫。則尸利也。若宰相者。可謂近矣。事或乖誤。¶
<pb:KR4h0168_NKFB_0470-04b>
得無諫乎。武丁賢君也。傅說賢相也。而武丁引金作礪以¶
命其相。說諭木從繩以戒其君。是則輔弼之任。匡救攸屬。¶
巨細之事。悉宜盡規。陛下所言役費微小。非宰相所論之¶
事。又謂指朕過失。擬自取名。此誠異乎愚臣之所聞。是以¶
願披肺腸而不敢自默者也。若以諫爭為指過。則剖心之¶
主。不宜見罪於哲王。若以諫爭為取名。則匪躬之臣。不應¶
垂訓于聖典。獻替列職。竟使奚為。左右有人。復將焉用。臣¶
竊謂指過以示直。固不如改過以見稱。進諫以取名。固不¶
如納諫之為美。假有意將指過。諫以取名。但能聞善而遷。¶ 

<pb:KR4h0168_NKFB_0470-05a>

見諫不逆。則所指者適足以彰陛下莫大之善。所取者適¶
足以資陛下無疆之休。因而利焉。所獲多矣。儻或怒其指¶
過而不改。則陛下招惡直之譏。黜其取名而不容。則陛下¶
被違諫之謗。是乃掩已過而過彌著。損彼名二名益彰。果¶
而行之。所失大矣。一獲一失。可不慎乎。伏願嘉忤旨之忠。¶
袪逆耳之吝。平積憤之氣。彌逆詐之情。然後試以愚言。反¶
覆參校。庶臻至理。且亮微誠。謹奏。¶ 

** 又答論姜公輔狀¶ 
:PROPERTIES:
:TITID: QTWTIT09739
:PERSID: QTWAUT1316
:END:
¶
<pb:KR4h0168_NKFB_0470-05b>

右。欽漵奉宣聖旨。省卿所奏公輔事宜。雖甚知卿盡忠。然¶
似未會朕意。朕意以公輔才行。共宰相都不相當。在奉天¶
時早欲停罷。後因公輔辭退。朕已對面許訖。尋屬懷光背¶
叛。遂且因循。容到山南。公輔知朕必擬移改。所以固論造¶
塔事。賣直取名。據此用心。豈是良善。朕所以惆悵者。秪緣¶
如此。卿今疑朕不能納諫。殊乖本意者。臣以戅執。務在朴¶
忠。推理而言。有懷必盡。睿意元妙。非凡所窺。如臣懵昧之¶
材。且無希伺之志。奏報失旨。宜其固然。所冀錄微欵而矜¶
至愚。實天下幸甚。古人有言曰。明主者可以理奪。又曰。主¶
聖則臣直。今陛下稟天縱之才。備聖明之資。臣若抱理莫¶ 
<pb:KR4h0168_NKFB_0470-06a>
伸。守直不固。上虧至化。罪莫大焉。輒復據直道而理其前¶
言。惟陛下留意幸察。臣竊以領覽萬幾。必先虛其心。鑑鏡¶
㣥情。必先誠其意。蓋以心不虛則物或見阻。意不誠則人¶
皆可疑。阻於物者。物亦阻焉。疑於人者。人亦疑焉。萬物阻¶
之。兆人疑之。將欲感人心致於和平。盡物理使無紕繆。是¶
猶却行而求及前人也。無乃愈疎乎。孔子曰。不遷怒。不億¶
不信。豈非懼於肆情逞憾。以至于失中違道者哉。臣之區¶
區。志欲匡輔。是以前者奏疏。願陛下平積憤之氣。彌逆詐¶
之情。然後試以愚言。反覆參校。庶臻至理。且亮微誠。今陛¶
<pb:KR4h0168_NKFB_0470-06b>
下以素欲廢罷公輔之心。而謂其所行皆非良善。則是遷¶
怒而積憤之氣未平也。陛下揣公輔知必移改之意。而謂¶
其所言皆欲取名。則是億不信而逆詐之情未彌也。逆詐¶
未彌。積憤未平。固宜公輔獲戾於蓄疑。下臣見尤於乖意。¶
謂之至當。則或不然。夫臣之獻言。以助理也。君之求諫。以¶
弼違也。言苟助理。何必以人而廢言。諫苟弼違。何必責意¶
而拒諫。若彼言無足用。意雖善而奚為。諫有可從。人雖咎¶
而寧捨。古先聖王。所以採葑菲。詢芻蕘。傳謗言。用仇怨。急¶
於聽納。乃至於斯。其意無他。惟義所在。願陛下不以憎嫌¶ 
<pb:KR4h0168_NKFB_0470-07a>
而遺其片善。不務精察而謂之大明。忠言者。利於行而咈¶
於情。唯計慮至熟。乃能無忤。幸紆宸鑑。更審所宜。謹奏。¶ 

** 興元論請優獎曲環所領將士狀¶ 
:PROPERTIES:
:TITID: QTWTIT09740
:PERSID: QTWAUT1316
:END:

右。曲環所領一軍。悉是朱泚部曲。或頃在鳳翔所管。或本¶
從河朔同來。後因汴宋用兵。權抽赴彼應援。所以行營將¶
士。猶舉幽隴為名。今之元兇。乃其舊帥。岐下則楚琳助亂。¶
薊門則朱滔黨姦。獨此偏師。漂然河上。其營幕則寄于他¶
土。其家屬則陷于匪人。又屬汴路艱虞。浚城陷覆。糧餉屢¶
絕。資裝久殫。士卒常情。固難安處。是宜潰歸舊管。否則散¶
<pb:KR4h0168_NKFB_0470-07b>
適樂郊。而曲環撫之。悉無離叛。孤軍自守。亦不苟從。處危¶
能安。聞難輒赴。甚推齊肅。累著功勳。近日將帥之中。罕有¶
如環之比。考其才節。絕有過人。但緣羇寓多時。窮匱轉甚。¶
繼陳章奏。言及酸辛。告急朝廷。則力未能救。求哀郡府。則¶
人莫見憂。覽其辭情。可為流涕。若失於應接。則終以危亡。¶
良將義徒。實在深惜。願陛下不以常人遇之。不以常事遣¶
之。方今勢可相資。唯有江左完實。恐須密敕韓滉。切令贍¶
恤此軍。器甲衣糧。咸使周足。因賜劉洽手詔。亦委加意保¶
持。若得自存。必有成績。非艱難無以表特操。非英聖不能¶ 
<pb:KR4h0168_NKFB_0470-08a>
全異才。有功見知。人必悅勸。臣不勝區區為國獎善拯危¶
之意。謹啟事以聞。謹奏。¶ 

** 興元論解蕭復狀¶ 
:PROPERTIES:
:TITID: QTWTIT09741
:PERSID: QTWAUT1316
:END:

右。欽漵齎蕭復表示臣。兼奉宣聖旨。朕比緣李懷光兇狂。¶
權且就此迴避。山南既與京畿接近。指麾兵馬。日望收城。¶
今蕭復勸朕令幸江陵。表狀之中。張皇頗甚。朕不會其意。¶
昨問從一。從一亦甚驚怪。不知事由。蕭復奏事官李充。朕¶
適喚對共語。亦似不是純良。此人莫是李承昭家子弟否。¶
卿宜審看蕭復表中意趣。斟酌奏來者。臣伏覩其表。兼揣¶
<pb:KR4h0168_NKFB_0470-08b>
其情。蓋以遠路傳聞。事多失實。大臣獻納。務且竭誠。雖有¶
過當之虞。失中之策。但宜勿用。不足為尤。何則。駐蹕奉天。¶
屯難已甚。況又不駐。艱危可知。蕭復備位樞衡。奉使宣慰。¶
忽聞變故。寧免驚憂。梁岷之間。窮隘特甚。輦輓攸止。資奉¶
實難。凡在戀主之誠。各懷徯后之志。是以延賞奉迎於西¶
蜀。韓滉望幸於東吳。此乃臣子之常情。古今之通理。蕭復¶
所請。亦類於斯。事雖非宜。意則可恕。李充頃任御史。臣嘗¶
與之同寮。其人是故福建觀察使李椅之男。共承昭房從¶
已遠。才頗通敏。性亦溫恭。宗族之中。足稱佳器。伏願更廣¶ 
<pb:KR4h0168_NKFB_0470-09a>
詢訪。方驗臣言不誣。謹奏。¶ 

** 又答論蕭復狀¶ 
:PROPERTIES:
:TITID: QTWTIT09742
:PERSID: QTWAUT1316
:END:

右。欽漵奉宣聖旨。卿所奏蕭復事。朕已具悉。假使更無別¶
意。終是不識事宜。今巡行諸道。轉恐事多乖失。緣孟皡年¶
老。今欲除蕭復為福建觀察使。便令赴任。去就亦應得所。¶
卿意以為何如者。伏以將相之任。所委皆崇。中外迭居。亦¶
是常理。然君臣有禮。進退不可以不全。理體有宜。本末不¶
可以不稱。頃盜興都邑。駕適郊畿。陛下悔征賦之殷繁。念¶
黎元之困悴。誕降慈旨。深示憫傷。特遣大臣。普詢疾苦。本¶
<pb:KR4h0168_NKFB_0470-09b>
期還報。將議優蠲。眾情禺禺。日望上達。今若未終前命。遽¶
授遠藩。則是膏澤將布而復收。渙汗已發而中廢。事既失¶
望。人何以觀。斯乃進退之禮不全。本末之宜不稱。謂為得¶
所。臣實疑之。儻慮處事乖方。不欲淹留在外。則當諭以詔¶
旨。促其歸程。遠郡巡歷未周。但令副介分往。待其復命。親¶
訪物情。革弊垂恩。用符德號。使務既畢。能否益彰。徐擇所¶
宜。以圖進退。庶於事體。允得厥中。謹奏。¶ 

** 興元論續從賊中赴行在官等狀¶ 
:PROPERTIES:
:TITID: QTWTIT09743
:PERSID: QTWAUT1316
:END:

右。欽漵奉宣聖旨。近日往往有卑官從山北來。皆稱自京¶ 
<pb:KR4h0168_NKFB_0470-10a>
城偷路奔赴行在。大都此輩。多非良善。有一邢建。論說賊¶
中體勢。語最張皇。察其事情。頗是窺覘。今且令留在一處¶
安置。如此之類。更有數人。若不根尋。恐有姦計。卿宜商量¶
如何穩便者。臣伏以任總百揆者。與一職之守不同。富有¶
萬國者。與百揆之體復異。蓋尊領其要。卑主其詳。尊尚恢¶
宏。卑務近細。是以練覈小事。糾察微姦。此有司之守也。維¶
御萬樞。選建庶長。總綱而眾目咸舉。明邇而㣥方自通。此¶
大臣之任也。愚智兼納。洪纖靡遺。葢之如天。容之如地。垂¶
旒黈纊而黜其聰察。匿瑕藏疾而務於包含。不示威而人¶
<pb:KR4h0168_NKFB_0470-10b>
畏之如雷霆。不用明而人仰之如日月。此天子之德也。以¶
卑而僭用尊道。則職廢于下。以尊而降代卑職。則德喪于¶
上。職廢則事不舉。德喪則人不歸。事不舉者。弊雖切而患¶
輕。人不歸者。釁似微而禍重。茲道得失。所關興亡。聖王知¶
宇宙之大。不可以耳目周。故清其無為之心。而觀物之自¶
為也。知億兆之多。不可以智力勝。故壹其至誠之意。而感¶
人之不誠也。異於是者。乃以一人之聽覽。而欲窮宇宙之¶
變態。以一人之防慮。而欲勝億兆之姦欺。役智彌精。失道¶
彌遠。故宣尼述陶唐之盛曰。惟天為大。惟堯則之。周詩美¶ 
<pb:KR4h0168_NKFB_0470-11a>
文王之德曰。不識不知。順帝之則。是皆覆育萬物。渾然大¶
同。無好無惡。不忌不克之謂也。項籍納秦降卒二十萬。慮¶
其懷詐復叛。一舉而盡坑之。其於防虞。亦已甚矣。漢高豁¶
達大度。天下之士至者。納用不疑。其於備慮。可謂疏矣。然¶
而項氏以滅。劉氏以昌。蓄疑之與推誠。其效固不同也。秦¶
皇嚴衞雄猜。而荊軻奮其陰計。光武容博厚。而馬援輸其¶
欵誠。豈不以虛懷待人。人亦思附。任數御物。物終不親。情¶
思附則感而悅之。雖寇讎化為心膂有矣。意不親則懼而¶
阻之。雖骨肉結為仇慝有矣。臣故曰茲道得失。所關興亡。¶
<pb:KR4h0168_NKFB_0470-11b>
伏惟陛下睿哲文思。光被四表。孝友勤儉。行高百王。然猶¶
化未大同。俗未至理者。良以智出庶物。有輕待人臣之心。¶
思周萬幾。有獨馭區㝢之意。謀吞眾畧。有過慎之防。明照¶
㣥情。有先事之察。嚴束百辟。有任刑致理之規。威制四方。¶
有以力勝殘之志。由是才能者怨於不任。忠藎者憂於見¶
疑。著勳業者懼於不容。懷反側者迫於攻討。馴致離叛。搆¶
成禍災。兵連於外。變起於內。歲律未半。乘輿再遷。國家艱¶
屯。古未嘗有。以陛下至聖之德。而遘茲殷憂之期。天其或¶
者欲大啟睿心。儆小失而崇丕業耳。臣謂陛下當奉若¶ 
<pb:KR4h0168_NKFB_0470-12a>
天意。追咎已然。凡所致寇之由。悉已詳知其故。將革前弊。¶
以消㣥疑。今承德音。尚襲流誤。若未悔禍。何由彌災。臣獲¶
蒙過知。又辱下問。若務順旨。是為欺天。庸敢指陳。庶裨闕¶
漏。往歲初奮師旅。四征不庭。義烈之徒。人思自效。捨逆歸¶
欵者繼獻于闕下。陳謀諫失者爭詣于禁門。陛下能於此¶
時。乘軍氣之方雄。因人心之願盡。輟沐吐哺。虛襟坦懷。海¶
納風行。不疑不滯。功者報之。義者旌之。直者獎之。才者任¶
之。其或有志而無補於時。敢言而不當其理。亦必恕其妄¶
作。錄其善心。率皆優容。以禮進退。如此則海內風靡。翕然¶
<pb:KR4h0168_NKFB_0470-12b>
歸心。賢愚咸懷。小大畢力。蕞爾凶醜。曾何足平。臣固知久¶
已理安。必無奉天之幸矣。其所以孕禍胎而索義氣者。在¶
乎獨斷宸慮。專任睿明。降附者意其窺覦。輸誠者謂其遊¶
說。論官軍撓敗者猜其挾姦毀沮。陳兇黨強狡者疑其為¶
賊張皇。獻計者防其漏言。進諫者憚其宣謗。凡此之類。悉¶
貽聖憂。咸使拘留。謂之安置。或詰責而寘於客省。或勞慰¶
而延於紫庭。雖呵獎頗異其辭。然於圈閑一也。既杜出入。¶
勢同狴牢。解釋無期。死生莫測。守護且峻。家私不通。一遭¶
縶維。動歷年歲。想其痛憤。何可勝言。由是歸化漸稀。而上¶ 
<pb:KR4h0168_NKFB_0470-13a>
封殆絕矣。徇義之心既阻。脅從之黨彌堅。而貴近之臣。往¶
來之使。希望風旨。詭辭取容。唯揣樂聞。不憂失實。咸言聖¶
謀深遠。策畧如神。小寇孤危。滅亡無日。陛下急於誅惡皆¶
謂其事信然。窮兵竭財。坐待乎一。人心轉潰。寇亂愈滋。遂¶
至轂下生戎。宮闈不守。儻陛下能於此際。遽敷大號。謝過¶
萬方。敘忠良見忌之冤。而舉其尤鯁亮者。加之厚秩。糾阿¶
諛不實之罪。而數其極姦妄者。處之大刑。賞罰既明。忠邪¶
畢辨。以此臨下。誰敢不誠。以此懷人。何有不服。過而能改。¶
亂亦遄安。臣固知尋復京師。必無梁岷之遊矣。陛下既闕¶
<pb:KR4h0168_NKFB_0470-13b>
慎于始。又失圖于中。收之西隅。唯在茲日。豈可復使一事¶
紕繆。一言過差哉。今賊泚未平。懷光繼叛。都邑城闕。猰㺄¶
迭居。關輔郊畿。豺狼雜處。朝廷僻介于遠郡。道路緣歷於¶
連山。杖策從君。其能有幾。推心降接。猶恐未多。稍不禮焉。¶
固不來矣。若又就加猜刻。且復囚拘。使反者得辭。來者懷¶
懼。則天下有心之士。安敢復言忠義哉。卵胎不傷。麟鳳方¶
至。魚鼈咸若。龜龍乃遊。蓋悅近者來遠之資。懷小者致大¶
之術也。竊料邢建等輩。必非助逆之徒。假如過有張皇。跡¶
涉疑似。亦望矜愚惜體。屈法裕人。並量器能。隨事甄貸。武¶ 
<pb:KR4h0168_NKFB_0470-14a>
者措之於戎伍。文者付之於宰司。大則授以職員。次但優¶
其選序。必有須離行在。難處親軍。則或除諸道一官。或委¶
諸使錄用。就其常分。各稍加恩。古人有言。撫我則后。虐我¶
則讎。惠澤所及。謳歌乃歸。流聞四方。孰不欣戴。昔趙殺鳴¶
犢。聖人輟行。燕尊郭隗。賢士繼往。況乎天子所作。天下式¶
瞻。一言阻物。則天下莫不自疑。一事恤人。則天下莫不同¶
悅。固不可以小失為無損而不悔。亦不可以小善為無益¶
而不行。小猶慎之。矧又非小。願陛下惟事無大小。皆以覆¶
車之轍為戒。實宗社無疆之休。謹奏。¶ 
¶
<pb:KR4h0168_NKFB_0470-14b>

** 興元賀吐蕃尚結贊抽軍迴歸狀¶ 
:PROPERTIES:
:TITID: QTWTIT09744
:PERSID: QTWAUT1316
:END:

右。欽漵奉宣聖旨。適得渾瑊奏。比日尚結贊頻使人計會。¶
擬自領兵馬。[:#AS-8864:⿺克寸]期同收京城。緣春來蕃軍。多有疾疫。近得¶
探報。尚結贊等並抽兵退歸。不知遠近。朕意緣吐蕃士馬¶
強盛。又以和好之義。自請將兵。助國討賊。朝夕望其成功。¶
今忽抽軍退歸。甚失準擬。渾瑊李晟等諸軍兵馬。並不至¶
絕多。若無蕃軍應援。深慮被賊衝突。卿試料量事勢如何¶
者。臣質性孱昧。不習兵機。但以人情揆之。時亦偶有所得。¶
自承此旨。欣賀實深。竊謂蕃戎退歸。乃是社稷遐福。昨日¶ 
<pb:KR4h0168_NKFB_0470-15a>
已附欽漵口奏訖。伏恐未盡愚欵。尚勞聖憂。謹附披陳。庶¶
解疑結。彼吐蕃者。犬羊同類。狐鼠為心。貪而多防。狡而無¶
恥。威之不格。撫之不懷。雖或時有盛衰。大抵常為邊患。陰¶
詐難御。特甚諸夷。陛下但舉建中已來近事準之。則戎心¶
難知。固可明矣。頃者方靖中夏。未遑外虞。因其乞盟。遂許¶
結好。加恩降禮。有欲無違。而乃邀求寖多。翻覆靡定。託因¶
細事。嘖有煩言。首尾凡歷四年。要約竟未堅決。立碑纔畢。¶
復請改移。猜矯多端。於斯可驗。逮至盜驚都邑。駕幸郊畿。¶
結贊總戎在邊。因請將兵赴難。陛下推誠允納。厚賂招徠。¶
<pb:KR4h0168_NKFB_0470-15b>
逗留持疑。竟不時進。無濟討除之用。但攜將帥之心。懷光¶
遽至猖狂。頗亦由茲促禍。及皇輿再駕。移蹕漢中。陛下猶¶
望蕃兵。以寧內難。親倚之情彌厚。屈就之事亦多。豺狼野¶
心。曾不知感。翻受朱泚信使。意在觀變推移。頻與諸軍[:#AS-8864:⿺克寸]¶
期。至時皆不赴會。致令㣥帥。進退憂虞。欲捨之獨前。則慮¶
其懷怨乘躡。欲待之合勢。則苦其失信稽延。既姦且驕。曷¶
望成績。非唯變態難測。且又妨擾實深。戎若未歸。寇終不¶
滅。臣請復為陛下根本其說。則人情物理昭然。皆可得而¶
察焉。向者謀誘蕃兵。本是使臣失策。陛下急於戡亂。嘉彼¶ 
<pb:KR4h0168_NKFB_0470-16a>
效誠。唯恐後時。不暇詳議。遽降優詔。促令進軍。遠近聞之。¶
莫不危駭。將帥意陛下不見信任。且患蕃戎之奪其功。士¶
卒恐陛下不恤舊勞。而畏蕃戎之專其利。賊黨懼蕃戎之¶
勝。不死則悉遺之擒。百姓畏蕃戎之來。有財必盡為所掠。¶
是以順於王化者。其心不得不怠。陷於寇境者。其勢不得¶
不堅。怠我之師。堅寇之眾。戎心變詐。復未可量。以此益兵。¶
但招其損耳。以此靖國。適資其亂耳。抑昨蕃戎未退。臣又¶
竊有過憂。流聞結贊好謀。恐其潛蓄姦計。儻或幸朝廷播¶
越之際。乘賊泚窮蹙之時。輕犯近郊。若升虛邑。耀兵牧馬。¶
<pb:KR4h0168_NKFB_0470-16b>
不却不前。外奉國家。內通兇逆。兩持誘脅之勢。俱納贈遺¶
之資。旁觀戰爭。坐乘衰弊。如此則王師不得伐叛。烝黎不¶
得寧居。賊必耗亡。我亦困竭。京甸所有。勢無孑遺。千里邱¶
墟。得將安用。是乃戎有萬全之利。我有不測之危。臣所以¶
痛心傷神。晝驚夕惕者。慮其意及於此也。所賴天奪其魄。¶
神降之災。覩機若暝。遘厲自遁。實昊穹悔禍之應。列聖垂¶
祐之期。廓清妖氛。慶必非遠。何以知其然也。自賊泚之亂。¶
始於暴兵。因徵役之繁興。乘衞禁之闕備。誘扇㣥慝。遂謀¶
大姦。逆天僭君。躬肆攻逼。凡有血氣。皆知惋嗟。矧伊忠良。¶ 

<pb:KR4h0168_NKFB_0470-17a>

孰不痛憤。獨惡無與。何能久存。加以聖德日新。改過不吝。¶
布革弊之詔。宏恤隱之懷。天下黎元。翕然遷善。易心改觀。¶
厭亂思安。和風既揚。昏祲自斂。蠢茲狂悖。久合殲夷。頃屬¶
懷光昏迷。緩師養寇。吐蕃干撓。生事惑人。故使義士無施。¶
厲階猶梗。今懷光別保蒲絳。吐蕃遠避封疆。形勢既分。腹¶
背無患。瑊晟諸帥。才力得伸。又各士馬非多。資糧向竭。若¶
不降賊。即須建功。此輩寵任已崇。貴位已極。建功則寵增¶
而位固。降賊則名辱而身危。況賊之兇愚。滅亡可必。賊之¶
<pb:KR4h0168_NKFB_0470-17b>
孤劣。翦撲非難。孰肯捨固而就危。違寵而從辱。棄垂成之¶
業。臣將滅之虜哉。既牽於利害之情。理不同惡。又迫於單¶
乏之急。勢難久居。勢理相驅。安能無戰。渾瑊統戴休顏韓¶
遊[:#AS-9061:⿰王褱]乘其西北。李晟率駱元光尚可孤攻其東南。同病相¶
資。自當合力。但願陛下慎於撫接。以奮起忠勇之心。勤於¶
砥礪。以昭蘇遠近之望。中興大業。旬月可期。不宜尚眷眷¶
於犬羊之㣥。以失將士之情也。臣愚不任懇悃之至。輒以¶
私懷忖度。謹冒昧以聞。謹奏。¶ 

