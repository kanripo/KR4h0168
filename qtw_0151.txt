#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0150-32a> ¶
#+PROPERTY: JUAN 0151
欽定全唐文卷一百五十一¶ 

<pb:NFKB_QTW_p0151-01a>

* 劉洎¶ 
:PROPERTIES:
:PERSID: QTWAUT0135
:END:

洎字思道。荊州江陵人。仕蕭銑為黃門侍郎。銑敗歸國。授南康州都督府長史。貞觀七年累拜給事中。封清苑縣男。累遷侍中。太宗征遼。兼太子左庶子檢校民部尚書。留輔太子監國。十九年。為褚遂良所誣賜死。文明初詔復爵。¶ 

** 論左右丞須得人表¶ 
:PROPERTIES:
:TITID: QTWTIT04238
:PERSID: QTWAUT0135
:END:

臣某言。臣聞尚書萬機。實為政本。伏尋此選。授受誠難。是以八座比於文昌。二丞方於管轄。爰至曹郎。上應列宿。苟非稱職。竊位興譏。伏見比來尚書省。詔勅稽停。文案壅滯。臣誠雖庸劣。請述其源。貞觀之初。未有令僕。於時省務繁雜。倍多於今。而左丞戴冑。右丞魏徵。並曉達吏方。質性平直。事應彈舉。無所迴避。陛下又假以恩慈。自然肅物。百司匪懈。抑此之由。及杜正倫續任右丞。頗亦厲下。比者綱維不舉。並為勳親在位。器非其任。功勢相傾。凡在官寮。未循公道。雖欲自強。先懼囂謗。所以郎中與奪。唯事諮稟。尚書依違。不得斷決。或憚聞奏。故事稽延。案雖理窮。仍更盤下。去無程限。來不責遲。一經出手。便涉年歲。或希旨失情。或¶ 
<pb:NFKB_QTW_p0151-02a>
避嫌抑理。勾司以案成為事了。不究是非。尚書用便僻為奉公。莫論當否。遞相姑息。唯務彌縫。且選賢授能。非才莫舉。天工人代。焉可妄加。至於懿戚元勳。但宜優其禮秩。或年高耄及。或積病智昏。既無益於時宜。當致之以閑逸。久妨賢路。殊為不可。將救茲宿弊。且宜精簡尚書左右丞左右司郎中。如並得人。自然綱維備舉。亦當矯正趨競。豈唯息其稽滯而已。¶ 

** 論太子初立請尊賢講學表¶ 
:PROPERTIES:
:TITID: QTWTIT04239
:PERSID: QTWAUT0135
:END:

臣聞郊迎四方。孟侯所以成德。齒學三讓。元良由是作貞。斯皆屈主祀之尊。申下交之義。故得芻言咸薦。睿問旁通。不出軒庭。坐知天壤。率由茲道。永固鴻基者焉。至若生乎深宮之中。長乎婦人之手。曾未識憂懼。無由曉風雅。雖復神機不測。天縱生知。而開物成務。終由外獎。匪夫崇彼干籥。聽茲謠頌。何以辨章庶類。甄覈彞倫。歷考賢聖。咸資琢玉。是故周儲上哲。師望奭而加裕。漢嗣深仁。引園綺而昭德。原夫太子。宗祧是繫。善惡之際。興亡斯在。不勤於始。將悔於終。是以晁錯上書。令先通政術。賈誼獻策。務前知禮教。竊惟皇太子玉裕挺生。金聲夙振。明允篤誠之美。孝友¶ 
<pb:NFKB_QTW_p0151-03a>
仁義之方。皆挺自天資。非勞審諭。固以華夷仰德。翔泳希風矣。然則寢門視膳。已表於三朝。藝宮論道。宜宏於四術。雖春秋鼎盛。飭躬有漸。實恐歲月易往。墮業興譏。取適宴安。言從此始。以臣愚短。幸參侍從。思廣離明。輕願聞徹。不敢曲陳故事。請以聖德言之。伏惟陛下誕睿膺圖。登庸歷試。多才多藝。道著於匡時。允文允武。功成於纂祀。萬方即敘。九圍清宴。尚且雖休勿休。日慎一日。求異聞於振古。勞睿思於當年。乙夜觀書。事高漢帝。馬上披卷。勤過魏后。陛下自勵如此。而令太子優游棄日。不習圖書。臣所未諭一也。加以暫屏機務。即寓雕蟲。紆寶思於天文。則長河韜映。摛玉華於光札。則流霞成彩。固巳錙銖萬代。冠冕百王。屈宋不足以升堂。鍾張何階於入室。陛下自好如此。而太子悠然靜處。不尋篇翰。臣所未諭二也。陛下備該衆妙。獨秀寰中。猶晦天聰。俯詢凡識。聽朝之隙。引見㣥官。降以溫顏。詢以今古。故得朝廷是非。里閭好惡。凡有巨細。必關聽覽。陛下自行如此。而令太子久入趨侍。不接正人。臣所未諭三也。陛下若謂無益。則何事勞神。若謂有成。則宜申貽厥後。蔑而不急。未見其可。伏願俯推睿範。訓及儲君。授以良¶ 
<pb:NFKB_QTW_p0151-04a>
書。娛之嘉客。朝披經史。觀成敗於前蹤。晚接賓遊。訪得失於當代。間以書札。繼以篇章。則日聞所未聞。日見所未見。副德逾光。㣥生之福也。竊以良娣之選。遍於中國。仰惟聖旨。本求典內。防微慎遠之慮。固非㣥下所測。暨乎徵簡人物。則與聘納相違。監撫二周。未延一士。愚謂內既如彼。外亦宜然者。恐招物議。將謂陛下重內而輕外也。古之太子。問安而退。所以廣敬於君父。異宮而處。所以分別於嫌疑。今太子一侍天闈。動移旬朔。師傅以下。無由接見。假令供奉有隙。暫還東朝。拜謁既疏。且事俯仰。規諫之道。固所未暇。陛下不可以親教。宮寀無因以進言。雖有具寮。竟將何補。伏願俯循前躅。稍抑下流。宏遠大之規。展師友之義。則離徽克茂。帝圖斯廣。凡在黎元。孰不慶賴。太子溫良恭儉。聰明睿哲。含靈所悉。臣豈不知。而淺識勤勤。思効愚忠者。願滄溟益潤。日月增華也。¶ 

** 諫詰難臣寮上言書¶ 
:PROPERTIES:
:TITID: QTWTIT04240
:PERSID: QTWAUT0135
:END:

臣聞帝王之與臣庶。聖哲之與庸愚。上下相懸。擬倫斯絕。若乃以至愚而對至聖。以極卑而對極尊。徒思自強。不可得也。陛下降恩旨。假慈顏。凝旒以聽其言。虛襟以納其說。¶ 

<pb:NFKB_QTW_p0151-05a>

猶恐㣥下未敢對揚。況動神機。縱天辯。飾辭以折其理。援古以排其議。欲令凡庶何階應答。臣聞皇天以無言為貴。聖人以不言為德。老君稱大辯若訥。莊生稱至道無文。此皆不欲煩也。是以齊侯讀書。輪扁竊議。漢皇慕古。長孺陳譏。此亦不欲勞也。且多記損心。多語耗氣。心氣內損。形神外勞。初雖不覺。後必為累。須為社稷自愛。豈為性好自傷乎。竊以今日昇平。皆陛下力行所致。欲令長久。匪由辯博。但當忘彼愛憎。慎茲取舍。每事敦朴。無非至公。若貞觀之初則可矣。至如秦政強辯。失人心於自矜。魏文宏才。虧眾望於虛說。此才辯之累。皎然可知。伏願畧茲雄辯。浩然養氣。簡彼緗圖。淡焉怡目。固萬壽於南岳。齊百姓於東戶。則皇恩斯畢。天下幸甚。¶ 

* 許敬宗(一)¶ 

:PROPERTIES:
:PERSID: QTWAUT0136
:END:

敬宗字延族。杭州新城人。武德初補秦府學士。貞觀時累除著作郎。封高陽縣男。高宗朝為禮部尚書。冊拜侍中。進封郡公。拜中書令太子少師同東西臺三品。咸亨元年致仕。仍加特進。三年薨。年八十一。冊贈開府儀同三司揚州大都督。初諡謬。改字恭。¶ 

<pb:NFKB_QTW_p0151-06a>

** 小池賦應詔¶ 
:PROPERTIES:
:TITID: QTWTIT04241
:PERSID: QTWAUT0136
:END:

臣忝班下列。胥宇上京。欣託巢之有庇。體墐戶之全生。爰鑿小池。依於勝地。引八川之餘滴。通三涇之洋泌。慕鑒止而端形。乃游智而清志。爾其潺湲繞砌。瀲灩縈除。擬高陽而不足。比蹄涔而有餘。游瑩劒之微鳥。躍露鼎之纖魚。乃若椅井傍通。桃蹊俯映。仰天津兮共澹。潔秋景兮俱淨。倒列宿以疑珠。含望舒而似鏡。覩江使之潛處。翫波臣之沈泳。於是翻光甕牖。漾影蓬門。溜激石兮長嘯。鳧鼓浪兮相喧。竹凝露而全弱。荷因風而半翻。足以澡瑩心神。澄清耳目。對昆明而取況。喻春蘭與秋菊。不羨寶於河宗。豈希光於暘谷。彼瑤池之高醼。固幽遠而空傳。此坳堂之信遠。遂騰譽而聞天。降臨渭之睿藻。連橫汾之曩篇。何微生之一日。荷大賚於千年。¶ 

** 欹器賦應詔¶ 
:PROPERTIES:
:TITID: QTWTIT04242
:PERSID: QTWAUT0136
:END:

臣聞人靈貴損。天道忌盈。朱火中而炎景謝。金波滿而哉魄生。察遞來於四序。揆迭運於三精。淺智昧於成象。通識詳於未萌。務循虛而守約。處崇高而慎傾。爰製宥巵。勗茲居位。藏丹楹之峻宇。偶清廟之彞器。禮虛舟之瀁空。鑒撲¶ 
<pb:NFKB_QTW_p0151-07a>
滿之延祟。彼游鱗之盤樂。咸見亡於芳餌。此貪夫之死權。誠覂駕於名利。唯達人兮服道。執溫恭兮靜志。居泰山以思危。騁高衢而不躓。在大明之元覽。猶垂旒以蔽聰。履克讓之貞吉。尚養正以希蒙。矧㣥材之小器。忘戒溢而虧沖。悟負乘之必蹶。敬循崖而飭躬。由是鳴謙君子。卑以自牧。如彼景山。猶藏疾於林麓。譬諸巨海。亦素王於百谷。庶辭滿而常正。固懷空而靡覆。若乃求中軌範。流慶資源。峰潤由於韜王。葉茂本於根深。草卷葹而不死。木交讓以俱存。梅飛英而斂笑。桃絢采而無言。燕迎秋兮遁跡。鶯移春兮息喧。皆順序而行止。得妙物之元門。道雅合於斯器。故保精而養魂。¶ 

** 掖庭山賦應詔¶ 
:PROPERTIES:
:TITID: QTWTIT04243
:PERSID: QTWAUT0136
:END:

覽先哲之英華。遊舊典之場圃。善逾遠而斯應。德既昭而必溥。見漢屏於睢陽。驗周藩於有魯。表商邱而作鎮。規楚室而興宇。亦何代其無人。諒吾王之邁古。於是命世作弻。含章挺英。允文允武。惟誠惟明。聽甘棠之暇隙。想叢桂之幽情。瞰浮雲而志遠。瑩寒井而神清。乃命僕夫。整駕山隅。騰鳴笳於通谷。擁飛葢於高衢。逍遙仁智之境。放曠道德¶ 
<pb:NFKB_QTW_p0151-08a>
之區。造中天而式宴。陵倒景而為娛。星懸珠網。日對金鋪。雲承綺棟。霓縈繡櫨。既而近矚玲瓏。遠眺溟濛。隔翠微而半顯。歷丹穴而纔通。等玉京之仙化。侔銀闕之神功。於時百卉敷榮。六合清朗。霞淡水而川媚。風飄林而澗響。聳絕壁之千尋。挂懸流之萬丈。蔽日月而孤峙。吐雲霓而秀上。循折坂而邅迴。躡危嶠而來往。鑿離暉於石鏡。挹瑞露於雲掌。爾其花藥芬披。蹊徑參差。舒英冒渚。擢榦臨崖。乍莽蒼而橫植。忽葑茸而倒垂。扇晨飈而裊裊。含宿霧而猗猗。蔭町疃之毛㣥。哢間關之羽族。或相賀於甍棟。或競馳於原陸。駒食藿而馴塲。鶯含桃而出谷。德澤加於飛走。榮光周於草木。日云暮。時稍闌。暢神襟而體物。紀盛跡以濡翰。發詞林之華藻。瀉筆海之波瀾。命小臣而並作。賦大雅而承歡。辭曰。芳園兮鬱鬱。高岫兮峩峩。君王兮遊豫。軒葢兮經過。花同林兮異彩。鳥各囀兮相和。野獸鳴兮應鍾石。山英開兮間綺羅。侍荊臺之入夢。舞洛汭之凌波。懸清暉於日月。同眉壽於山河。¶ 

** 麥秋賦應詔¶ 
:PROPERTIES:
:TITID: QTWTIT04244
:PERSID: QTWAUT0136
:END:

臣聞五土異宜。四氣分序。考宿麥於生類。起嚴秋於溽暑。¶ 

<pb:NFKB_QTW_p0151-09a>

扇漸秀於梅風。潤岐苗於穀雨。於時陽翹總暢。陰呂潛生。當隆曦之首節。韞秋令之初萌。雜芸黃於綠野。參肅殺於朱明。始自天而下降。終因地而斯成。疇中氣爽。壟際風清。引神飈於綺殿。指明月於紈扇。砌積玉兮疑冰。庭飛花兮似霰。矯微陽於修景。溽寒露於方甸。棟刻桂兮含英。井雕蓮兮發絢。雲標峰而勢詭。氣登商而節變。若乃葉幄垂秀。條帷汎光。鶯傳枝而嬝娜。蜂散蕊而芬芳。對銀縚而偶穟。並金縷而分芒。如炎炎之鑠石。若懍懍之懷霜。資高明以納豫。順中和以自芳。非甘泉而滌景。異寒氣而浮涼。却冰紈於寶笥。屏珍簟於披香。命載筆於蓬渚。贊天文於柏梁。幸千齡兮此遇。奉萬壽兮稱觴。¶ 

** 竹賦¶ 
:PROPERTIES:
:TITID: QTWTIT04245
:PERSID: QTWAUT0136
:END:

惟脩竹之勁節。偉聖賢之留賞。覽山經而逖聽。詠周詩而遐想。掩寰中而獨秀。非庶物之所仰。若夫嶰谷著美。稽山見知。衞國之稱淇澳。梁園之賦夾池。山陽之翻密葉。江潭之竦喬枝。雖有聞於在昔。諒無得而標奇。乃徙植於廣庭。爰移根於禁苑。亘蓂草而界列。繞醴泉而右轉。脩幹橫於松徑。低枝拂於蘭畹。對紫殿之初旭。臨丹樓而向晚。望威¶ 
<pb:NFKB_QTW_p0151-10a>
鳳而來儀。佇化龍之為遠。爾乃春光變色。夏景開松。枝藏戲鳥。葉間殘虹。上便娟而妨露。下檀欒而來風。散歸雲之掩翳。引落日之玲瓏。雖復嚴霜曉結。驚飈夕扇。雪覆層臺。寒生複殿。惟貞心與勁節。隨春冬而不變。考眾卉而為言。常最高於歷選。¶ 

** 曲赦幷州管內詔¶ 
:PROPERTIES:
:TITID: QTWTIT04246
:PERSID: QTWAUT0136
:END:

門下。上蒼育物。大德基於施生。前哲至仁。大造源於去殺。是以矜慎庶獄。得其情而泣辜。兼濟含靈。窮其巢而解網。朕懷此道。逾切古人。彼蒼垂鑒。使膺司牧。爰自幼齒。乃屬時屯。五岳為封豕之墟。四海被長鯨之毒。茫茫區夏。並懸命於焚原。蠢蠢窮黎。咸轉骨於冰谷。是用仁心內發。龔討外申。吟嘯風雲。揭日月而清大祲。簸跳山河。補乾坤以正封域。捄其垂餌之厄。惠其壽考之安。煦以陽和。同被發生之貺。溽以膏潤。申茲凱澤之錫。粵自斯壤。首建鴻名。資此義徒。遂登大寶。夫小物不忘。稟靈周於兆庶。惟朕懷舊。植性同其五情。語地雖異中陽。論心不殊代邸。今茲黃髮。已留連於廣宴。在彼赭衣。宜霑恩於宥罪。可曲赦幷州管內。貞觀二十年正月十六日申時以前。大辟罪已下。已發覺¶ 
<pb:NFKB_QTW_p0151-11a>
未發覺。已結正未結正。繫囚見徒。皆赦除之。其犯十惡。故殺人。刼賊傷人。謀殺人已傷。官人枉法受財。監治主守自盜所監治。幷常赦不免者。不在赦例。其有挾藏軍器。亡命山澤。百日不首。復罪如初。敢以赦前事相告言者。以其罪罪之。¶ 

** 舉賢良詔¶ 
:PROPERTIES:
:TITID: QTWTIT04247
:PERSID: QTWAUT0136
:END:

門下。高明之天。資星辰以麗象。博厚之地。藉川岳而成形。況於帝王。體元立極。臨馭萬物。字養生民者乎。所以致治之君。遠讒佞。近忠良。屈已以伸人。故能成其治。為亂之主。親不肖。疎賢臣。虐下以恣情。用能成其亂。明君遵彼而興國。暗主行此而亡身。是以朽壤毀於蓮峯。巨蠧傷於翠葉。蓮峯墜澗。竟無反嶺之期。翠葉隨風。終無歸林之望。故知亡者難以復生。敗者不可重全。所以御朽臨冰。銘心自戒。宵興旰食。側席思賢。庶欲博訪邱園。搜採英俊。弻我王道。臻於太平。可令天下諸州。明揚側陋。所部之內。不限吏民。其有服道栖仁。澄心礪操。出片言而標物範。備百行以綜人師。質高視於琳琅。人不間於曾閔。潔志邱園。揚名里閈。或甄明政術。曉達公方。稟木鐸於孔門。受金科於鄭相。奇¶ 
<pb:NFKB_QTW_p0151-12a>
謨開發。明畧可以佐時。識鑒清通。偉才堪於幹國。或含章傑出。命世挺生。麗藻遒文。馳楚澤而方駕。鉤深覩奧。振梁苑以先鳴。業擅專門。詞高載筆。或辯調春囿。談瑩秋天。發研機於一言。起飛電於三寸。蓋期奔箭。未遂揚廷。並宜推擇。咸同舉薦。以禮將送。具狀奏聞。限以今冬。並與考使同赴。庶擬焚林之舉。咸矯翼於巖廊。尺木之堦。方振鱗於遊霧。翹心俊乂。稱朕意焉。主者施行。¶ 

** 勸封禪表¶ 
:PROPERTIES:
:TITID: QTWTIT04248
:PERSID: QTWAUT0136
:END:

臣某等言。臣緬尋三古。縱觀百王。裁玉牒之靈文。酌金繩之雅誥。稽諸列辟。用考當今。徵天意於禨祥。昭昭乎溢目。察人心於謠詠。洋洋乎盈耳。參三才之奧賾。驗百神之感通。諒可出震登封。申明聖政。乘春告禪。仰答元功。而睿旨謙沖。固違僉願。徇茲小讓。淹斯大典。臣等愚思。竊所未喻。臣某等誠惶誠恐頓首頓首死罪死罪。臣聞崇高不極。至哉乾象之尊。博厚無涯。大矣坤靈之德。若乃代兩儀以亭育。體覆燾之無私。法四序以平分。運陰陽而不測者。非聖人孰能與於此乎。是以天道運昌。靈命係於元后。帝圖昭格。禋禮歸於昊穹。鴻名列乎三大。廣運由乎一體。齊明合¶ 
<pb:NFKB_QTW_p0151-13a>
德。抑斯之謂歟。粵自生民。肇興司牧。朱襄皓英之日。黃軒葛天之世。莫不雷鼗振響。節萬舞於雲門。大路脂輪。籍千藳於嬴里。使夫空桑孤竹。仰鈞天而合奏。十碑再累。齊厚地以相終。斯道既行。常為稱首。奉天之務。義極於茲。伏惟皇帝陛下陶冶生靈。雕鎪品彙。立四維於草昧。再造寰區。射九日之流金。鬱興精耀。德淪垓表。功凝帝先。於是戶牖三光。提封六合。不言而化。搴炎燧之菁華。無為可則。軼堯舜之文軌。故已道光紫極。慶溢乾元。豈與夫七十二君可齊年而語矣。是以圓精朗鑒。睠欽明之同德。方祇効祉。祚至仁之比義。馳薰風而驛膏露。靈心急於置郵。驟澤馬而騖山車。神物切於推轂。上帝之情已見。天人之際乃交。推之不居。疇克與讓。臣等中謝。臣又聞之。太岳臨雲。登其峰而小天下。岱宗零雨。不崇朝而彌海內。信天地之關鍵。為人祇之會同。雖復稽社分區。云亭允峙。陰崖俯禪。猶或多途。陽嶠乾封。必歸斯境。自九皇而發迹。歷萬代而無差。曩者帝道浸微。淳風不競。南茅北秬。綿百世而寂寥。升中告成。歷千祀而湮墜。使太山靡紀。梁甫曠巡。復盛禮於休明。企來蘇於肆覲。大夫之樹。傾柔荑以望塵。仙人之閭。聳危¶ 
<pb:NFKB_QTW_p0151-14a>
峰而佇貺。中外禔福。幽明會徵。敬候翠華之旗。紀號青陽之日。實望夙恭儲祉。仰副元符。召圓冠。徵博帶。緝無懷之逸憲。採夷吾之舊文。式道揚鑾。錯事介邱之表。飛英騰茂。展采日觀之前。闡絕代之丕業。盡天子之能事。榮貺融於往初。尊號洽乎區有。則懷生之類。冠帶之倫。甘夕死於朝聞。傾朝野而相賀。接萬齡於旦暮。亦何樂以如之。臣等預在普天。咸蒙大造。叫帝閽而引領。佇神儀之改容。昧死干陳。期於獲命。不任悃欵之至。謹詣闕奉表以聞。¶ 

** 賀洪州慶雲見表¶ 
:PROPERTIES:
:TITID: QTWTIT04249
:PERSID: QTWAUT0136
:END:

臣某等言。臣聞靈心不測。叶至道以升聞。上帝無聲。候休明而降祉。同夫影響。在感斯通。相彼天心。實交其際。伏惟皇帝陛下垂光御極。體睿凝圖。始自憂勤。寧㣥飛於海外。賜之仁壽。拯塗地於寰中。總絕代之英聲。實無為之美政。三秦咸泰。六府斯歌。首冠往初。功無取譬。德澤共二儀潛運。清明與七曜齊光。是以邇無不安。遠無不屆。雕題鏤齒之類。欵郊甸以相趨。氊裘板屋之酋。入提封而請吏。上騰下漏。天平地成。嘉氣內充。卿雲以之舒彩。盛德外發。非煙由其散色。竊見守洪州長史張惟善等稱。以六月二十六¶ 
<pb:NFKB_QTW_p0151-15a>
日於城內見慶雲。自旦及申。然後方散。謹按瑞應圖曰。慶雲者。太平之應。孝經援神契曰。德至山林。則景雲出。又曰。天子孝。則慶雲見。金枝玉葉。若臨軒帝之營。蕭索氤氳。復入唐臣之詠。自非工侔造化。道格上蒼。光含六幽。恩流四海。安能致茲神感。式彰靈貺。元黃間起。朱紫相輝。千載合符。如斯之盛也。雖復駢枝合穎。匹此為輕。絳雪元霜。曾何足喻。凡諸率土。預在肖形。沐浴皇風。用伸鳧藻。況以臣等謬忝衣簪。旦夕巖廊。親聞錫瑞。相呼抃躍。實百常情。不勝悅豫之至。¶ 

** 賀杭州等龍見幷慶雲朱草表¶ 
:PROPERTIES:
:TITID: QTWTIT04250
:PERSID: QTWAUT0136
:END:

臣某言。臣聞休氣降祥。與聖人而合契。明靈之貺。候昌辰而咸通。自五帝寂寥。九皇悠緬。神龍逃夏中之世。一去莫追。景靈歇伊帝之朝。千齡不嗣。逮乎茲日。翔驟來儀。天道去人。何其交際。伏惟皇帝陛下化隆乾棟。施厚大鑪。馭三光以照臨。總萬㝢而光宅。雖復荒陬之遠。億兆之多。一物不安。則宵衣載惕。四夷有罪。則納隍興歎。日者東師作梗。類農皇之夙沙。交河阻兵。等軒后之獯獫。元戎所鞫。大漢申湧醴之奇。齊斧裁加。昌海效靜波之慶。既而西師獻捷。¶ 

<pb:NFKB_QTW_p0151-16a>

東岱希封。日告禎禨。歲登靈稼。表裏禔福。彰外平而內成。幽顯合符。叶天意於人事。伏見杭州刺史潘求仁表稱。於錢唐縣界見青龍一。又江州刺史左難當稱。尋陽縣界見青龍二。又得汝州及沂州狀稱。所部各有慶雲見。又延州刺史席辨稱。臨貞縣界有朱草生。臣等以管窺天之意。若曰青者方色。宜順動以東巡。龍者帝閑。可騑驂於大輅。非煙五色。雜雲旗於翠華。朱草三英。代靈芽於芳籍。豈非以茲幽旨。警悟皇情。促升中以奉高與。臣等自慶一生。預逢千載。雖復仲尼將聖。恨出圖之未期。夷吾大賢。嗟比翼之難致。㣥臣庸昧。竊譬古人。幸遇休明。勝之多矣。披祥溢目。觀祕驚心。庇大廈以相歡。荷施生而罔謝。無任鳧藻之至。¶ 

** 賀隰州等龍見表¶ 
:PROPERTIES:
:TITID: QTWTIT04251
:PERSID: QTWAUT0136
:END:

臣某等言。臣聞徇齊御極。元扈表其麐鳳。文思則天。黃河貺其龍馬。是知利充於物。乾坤應而合符。行出於身。明靈感而幽贊。伏惟皇帝陛下道登邃古。功濟懷生。發軫升陑。墾災除害。坐玉帳。振金鼓。運天機。掩區縣。然後散服林塞。偃伯靈臺。羈左袵以長纓。同文軌於遐裔。禮高年以執酒酳(闕)通孝敬於神明。猶且昧旦丕顯。凝旒庶政。臨草纓而¶ 
<pb:NFKB_QTW_p0151-17a>
罪已。削金牒以勝殘。化洽風移。禮循樂備。是以百靈効職。四海夷波。物不疵厲。人無啙窳。煙雲動色。星辰叶契。儀雙觡之駿奔。奠飛甘之清醴。黃金掞彩。紫玉摛英。粵自驪陸之前。其事無得而聞。羲軒之降。書契可畧而詳焉。未有茂實鴻名。若斯光大。休徵美瑞。如此感通。伏見隰州刺史表裏(疑)異度表稱。某日月青龍見隰州城北。大四五圍。長八九丈。謹按瑞應圖云。青龍水之精。乘雨而下。不處深泉。王者有仁則出。竊惟升雲騰霧。孔氏論而不知。淩江負舟。大禹對而猶懼。豈如丹文綠錯。驟簡皇情。或躍日飛。極遊明世。蒸哉懿已。絕名(闕)考歷觀圖。將何取譬。臣等撫躬私抃。鼓腹相歡。忽以微生。同沾大賚。逢物覩之昌運。覽天祚之禎符。開闢以來。未聞斯遇。千齡一會。猶謂比肩。何幸之深。親承旦暮。鷰雀相慶。實百常情。不勝悅豫之至。¶ 

** 賀常州龍見表¶ 
:PROPERTIES:
:TITID: QTWTIT04252
:PERSID: QTWAUT0136
:END:

臣某言。臣聞聖人作而萬物覩。神靈滋而百寶用。是以飛龍御天。五雲勝彩。潛龍涵池。四海夷波。軒帝由其受圖。太昊以之為紀。莫不游泳宮沼。騑服輿鑾。玉牘丹文。與會昌而契合。金繩綠錯。候休明而降祥。伏惟皇帝陛下道極上¶ 
<pb:NFKB_QTW_p0151-18a>
蒼。功成下武。重光煥籙。體睿凝圖。至德充於兩儀。大孝刑於四表。網地張天之謂武。制禮裁樂之謂文。惟幾惟深。運神樞而不測。無為無事。致寶歷於平分。故能網絡九重。琢磨三代。溥天之下。用至道而不知。懷生之倫。荷大造而無謝。於是湛恩洋溢。休氣氤氳。上格天。下漏泉。不私其照。日月為之揚彩。不愛其道。鱗介所以騰文。神物有徵。於斯不忒。伏見常州別駕終文英表稱。所部晉陵縣尉信都叔卿等七人。以六月十三日於縣城南雲雨之際。見有青龍。長數十丈。大八九圍。久之乃沒。謹按熊氏瑞應圖曰。有仁聖君子在外不肖斥退則見。惟皇作極。感而遂通。惟德動天。無遠不應。是使四靈嘉瑞。叶千祀之登期。五色榮光。高萬古之靈貺。方且以茲嘉祉。造類云亭。頌其徽猷。歸功清廟。豈與夫魚生露鼎。蔡上荷心。竹葦凝珠。晨昏合璧。校其優劣。何可同年而語哉。臣等運偶明時。預聞靈慶。不任鳧藻之至。¶ 

** 賀富平縣龍見表¶ 
:PROPERTIES:
:TITID: QTWTIT04253
:PERSID: QTWAUT0136
:END:

臣某等言。臣等歷選前辟。皇王之道詳焉。遐觀曩載。致治之方備矣。竊聞垂衣垂裳之世。追獯鬻而匪寧。乘舟乘橇¶ 
<pb:NFKB_QTW_p0151-19a>
之期。即析支而僅敘。堯民有竄。徒謂可封。湯禱無徵。非能具美。道光史冊。幽贊禎符。各擅鴻名。俱為稱首。况以括地成象。中天作鏡。代元功而造物。叶神化以開祥。取譬前修。豈同年而語矣。伏惟皇帝陛下受初或躍。嘯命風雲。廓彼重昏。裁成法晷。張維立極。不盈少選之間。邁五登三。度越千齡之表。施生靈於動植。日用者不知。混覆燾於華戎。航深者忘遠。巍巍乎。赫赫乎。書契已來。未聞之也。猶且留神昧旦。克念終朝。去歲以膏澤遲時。撤八珍而罪已。今春以濯枝未降。輟萬騎於甘泉。徇物為心。憂勤至矣。於是天先致感。畝積餘糧。聖敬日躋。虛心效祉。近得富平縣令獨孤仁宗奏云。十二月一日白龍見。又得沂州刺史李道遷狀云。去年二月內景雲出。又臣聞之。天飛水游。洞陰陽而不測。雲行雨施。混神妙而無端。龍之謂靈。義彰於此。至乃千年韓(疑)慶。四和克瑞。名叶堯歌。色符軒紀。卿雲所貺。復在於斯。陛下挺睿哲之資。納明靈之祐。是以沖天宛宛。貫六位以呈祥。祕景紛紛。亂五章而發彩。故能遠安邇肅。理定功成。動而弗違。告禪展禮。禋祀報功。使夫同和之樂。與鈞天而並奏。無體之禮。對上蒼而比隆。超出萬古之前。獨立¶ 
<pb:NFKB_QTW_p0151-20a>
九皇之上。道格區宇。何其盛歟。臣等屬會昌辰。曲成惠日。倏聞嘉瑞。再佇升中。慶賴之深。實兼懽忭。不任鳧藻之至。¶ 

** 百官賀朔旦冬至表¶ 
:PROPERTIES:
:TITID: QTWTIT04254
:PERSID: QTWAUT0136
:END:

臣聞乾坤資始。上元開歷象之端。日月還流。朔旦正璇衡之本。事韞有形之表。理遂無物之先。故能運彼神樞。材成庶類。麗茲黃道。孕育㣥生。惟聖則天。允執在躬之歷。惟皇作極。必叶履端之契。所以書稱敬授。易曰明時。克正隆平。無非此道。伏惟皇帝陛下聲凝祕籙。功宏造化。縱如神之宏覽。體不言於四海。發就日之光華。同無私於七曜。階蓂循晷。阿鳳吟辰。元精究開闢之初。握先窮名數之始。裁炎凉於玉管。節雨露於金渾。道格彼蒼。仁霑無外。八紘受朔。盡入封疆。九譯承風。遠遵文軌。昆蟲涵於凱澤。草木汎於榮光。由是上感天而下漏泉。不愛道而效其寶。肇一元於甲子。致希世之貞符。挾五始於長至。播光前之茂禮。伏見宣義郎李淳風表稱。竊見古歷分日。起於子半。勘得今歲十一月甲子朔旦冬至。而故太史令傅仁均。欲苟異張曹元法。減餘稍多。子初為朔。遂差三刻。用乖天正。然自初及半。日月全未相離。算與太初。事皆符合。奉勅付有司及經¶ 
<pb:NFKB_QTW_p0151-21a>
術者詳加考定。以議奏聞。於是鴻生碩儒。咸稽茂典。研精覃思。俱考舊文。國子祭酒臣孔穎達十有一人。與尚書八座參議得失。咸以為仁均定朔。事有微差。淳風推校。理尤精密。謹按漢書云。古者黃帝。合而不死。應劭云。歷合天心。而得僊也。又按益部耆舊傳云。洛下閎改顓頊法。更作太初歷。自云後八百歲。此歷差一日。有聖人出定之。斯乃差日濫觴。久著之於冥兆。聖出之驗。叶當今之有徵。俯會八百之期。遠叶九僊之道。臣等緬惟邃古。歷考前王。若乃萌氣黃鍾。兆根元牝。闡其幽而藏其用。窺其奧而開其文。列聖存而不論。故無得而稱也。自圖書爰始。三統騰鑣。皇王以來。六家分軫。帝軒垂憲。大撓汨其洪源。伯禹嗣興。小正窮其至賾。命羲叔於唐歷。考箕子於周年。以或元乙司分。翠虬定箭。登清臺而索隱。揆圭表以知微。事緒多途。無聞感應。猶且各稱書契。並擅鴻名。改年號以應元符。禮日觀而為稱首。豈與夫兩儀同德。五緯齊明。景延南正。星[:#AS-8850:⿰足⿸厂⿱田坴]北陸。聯珠候朔。的皪清漢之間。合璧䂓天。徘徊紫霄之上。校先代之優劣。豈同年而語哉。庶當玉輅徐輪。金泥祕檢。塗山之下。會百神而合符。介邱之側。朝萬玉而光輝。天人交¶ 
<pb:NFKB_QTW_p0151-22a>
際。不亦休歟。臣等生屬壽昌。累逢祉福。至於今慶。曠古無儔。何幸如之。親承旦暮。不任欣躍之至。¶ 

** 謝勅書表¶ 
:PROPERTIES:
:TITID: QTWTIT04255
:PERSID: QTWAUT0136
:END:

臣某言。奉今月十一日勅。伏開瑤檢。等鑿竅而覩虹霓。載荷絲言。似假翼而騰雲漢。臣以愚劣。本乏詞情。比加衰耄。更增才盡。年踰郭北。滯守周南。引領天庭。望丹霄而結戀。馳魂魏闕。懼黃落而長違。忽預聞韶。方深擊壤之慰。詞均鄭璞。匪無遼豕之慚。精衞銜芻。豈究靈鼇之境。秋螢繼日。安測陽羽之昇。天澤滂濡。恩光曲照。剪拂錫其容彩。吹噓飾其羽毛。雕朽為妍。竊比鏗金之響。涸鱗霑潤。縱游陸海之深。不勝抃躍之至。謹附右崇衞副率賀拔儼奉表陳謝以聞。謹言。¶ 

** 為工部尚書段綸請致仕表¶ 
:PROPERTIES:
:TITID: QTWTIT04256
:PERSID: QTWAUT0136
:END:

臣綸言。臣質輕散木。運忝連姻。濫叨右戚之榮。曲荷睦親之禮。攀鱗切漢。顧毛羽而多慙。雕朽成姿。撫簪纓而自失。在梁之誚。甲子徒深。大造之恩。涓塵靡報。常懷戰灼。夙夜無忘。况以蒲柳易衰。犬馬將暮。沈疴歲積。惛耄日侵。雖復年未杖鄉。而疾乖陳力。愒陰理務。沈迷簿領之書。伏枕當¶ 
<pb:NFKB_QTW_p0151-23a>
官。敢斁彞倫之序。久尸寵祿。事等曠官。內省愆尤。何顏在職。冒乞骸骨。退就廬田。庶得休閑。微加攝餌。則皇天有施生之惠。庸臣免偷安之責。倘蒙恩許。負岳為輕。但頓憊在躬。方違旦夕。仰輕檻而增戀。望霄極以長懷。伏紙陳誠。心靈戰越。不任悲愴之至。¶ 

** 請收敘廢黜官僚表¶ 
:PROPERTIES:
:TITID: QTWTIT04257
:PERSID: QTWAUT0136
:END:

臣聞先王慎罰。務在恤刑。往哲寬仁。義在宥過。聖人之道。莫尚乎茲。竊見廢宮官僚。五品以上。除名棄斥。頗歷溫寒。但庶人疇昔之年。身處不疑之地。包藏悖逆。陰結宰臣。所預姦謀。多連宗戚。禍生慮表。非可防萌。宮內官僚。逈無關預。今乃投鼠及器。孰謂無寃。焚山燬玉。稍同遷怒。伏惟陛下至德欽明。哀矜庶類。聖情冥感。昭格上蒼。是天監孔明。重申靈命。神襟喜悆。恩加率土。爰詔寬鞫。覃被普天。惟此數人。未沾洪造。伏尋先典。例有可原。昔吳國陪臣。則爰絲不坐於劉濞。昌邑中尉。則王吉免緣於海昏。譬諸欒布。乃策名於彭越。比乎田叔。亦委質於張敖。主以兇逆陷其誅夷。臣以賢良荷彼收擢。歷觀往代。此類尤多。近者有隋。又遵斯義。楊勇之廢。罪止加於佞人。李綱之徒。旨不預於刑¶ 
<pb:NFKB_QTW_p0151-24a>
網。古今裁其折衷。史籍稱為美談。而今張元素令孤德棻趙宏智裴宣機蕭鈞等。並砥節礪操。有雅望於當朝。經明行修。播令名於天下。或以直言而遭箠朴。或以忤意而見猜嫌。一㮣雷同。並罹天憲。恐於王道。傷在未宏。臣早預藩寮。深蒙錄舊。趨馳左右。二十餘年。伏見絲言。每求輿誦。所懷狂狷。輕敢以聞。¶ 

** 請定釋奠主祭奏¶ 
:PROPERTIES:
:TITID: QTWTIT04258
:PERSID: QTWAUT0136
:END:

按禮記文王世子。凡學官春釋奠於其先師。鄭元注云。官謂詩書禮樂之官也。彼謂四時之學。將習其道。故儒官釋奠。各於其師。既非國學行禮。所以不及先聖。至於春秋二時合樂之日。則天子視學。命有司典秩。即總祭先聖先師焉。秦漢釋奠。無文可檢。至於魏武。則使太常行事。自晉宋以降。時有親行。而學官主祭。全無典實。且名稱國學。樂用軒懸。[:#AS-82F9:⿰罇]俎威儀。蓋皆官備。在於臣下。理不合專。况凡在小神。猶皆遣使行禮。釋奠既準中祀。據理必須稟命。今請國學釋奠。令國子祭酒為初獻。祝辭稱皇帝謹遣。仍令司業為亞獻。國子博士為終獻。其州學刺史為初獻。上佐為亞獻。博士為終獻。縣學縣令為初獻。縣丞為亞獻。博士既無¶ 
<pb:NFKB_QTW_p0151-25a>
品秩。請主簿及尉通為終獻。若有闕。並以次差攝。州縣釋奠。既請遣刺史縣令親為獻主祭。望準祭社同給明衣。修附禮令為永式。¶ 

** 封禪用玉牒奏¶ 
:PROPERTIES:
:TITID: QTWTIT04259
:PERSID: QTWAUT0136
:END:

謹按司馬彪續漢書。建武三十二年封太山。求元封故事所施用者。有司奏用玉牒書。藏方石中。厚五寸。長尺三寸。廣五寸。有玉檢。厚二寸。長短濶狹。一如玉牒。又按說文云。簡。牒也。則知牒是簡之別名。且牒是片竹。故其字從片。封禪牒雖用玉。其制宜與竹同。廣厚五寸。何名簡牒。又按孝經鉤命決云。六經冊長尺四寸。孝經冊長尺二寸。遍檢古之簡牒。無尺三寸之制。臣等參詳典故。務取折衷。其玉牒請同玉簡冊。長尺二寸。廣寸二分。厚三分。以金繩連編。固簡之數。隨文多少。盛之玉匱。封牒石內。則合古文。於事為允。¶ 

