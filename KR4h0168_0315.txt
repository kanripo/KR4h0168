#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID KR4H0168
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0314-19a> ¶
#+PROPERTY: JUAN 0315
欽定全唐文卷三百十五¶ 

<pb:KR4h0168_NKFB_0315-01a>
　李華(二)¶ 

** 與弟莒書¶ 
:PROPERTIES:
:TITID: QTWTIT06944
:PERSID: QTWAUT0584
:END:

三兄報汝。吾疹疾一定。汝憂吾疾。令吾將息。一一用汝語。¶
念汝知之。且作判官。事中丞叔父。小心戒慎。不離使司。昔¶
田仁任安。俱為大將軍舍人。臥馬廏中。無何。詔大將軍出¶
征匈奴。遣大夫趙禹選大將軍官屬。舍人衣服鮮明。二子¶
冠帶顦顇。趙禹獨與二子言論於禁中。即日召見。皆拜二¶
千石。汝有二子之實。未遇趙公之舉。馬廏高眠。古今一也。¶
又仲尼嘗為委吏。歎曰。富貴如可求。雖執鞭之士。吾亦為¶
<pb:KR4h0168_NKFB_0315-01b>
之。魏舒為郎官。時屬沙汰。乃襆被而出。自言曰。當自我始。¶
大才當大用。如時人不識。何為歎憤哉。先師曰。不患無位。¶
患所以立。汝能自修。況事叔父。吾之休廢。永無榮耀於伯¶
仲之間。自非深仁高義。長才厚德。又焉肯惠於朽壞枯木¶
哉。莒省吾書。當努力也。不次。三兄報。¶ 

** 與表弟盧復書¶ 
:PROPERTIES:
:TITID: QTWTIT06945
:PERSID: QTWAUT0584
:END:

八月八日。外兄李華敬簡盧十五弟則之處。秋風漸高。路¶
出泗上。將詣職役。如所料乎。往返勞止。當與時俱暢也。華¶ 
<pb:KR4h0168_NKFB_0315-02a>
疹疾無聊。賢姊與諸君尋常耳。福卿漸減。弟勿憂之。與弟¶
別來十餘年。比聞在代朔之地。明時道舉出身。乃能上為¶
寡姊。下為孤甥。求為雁門主簿。束身戎馬之間。始終無過¶
之地。此一難也。時方艱危。動隔生死。骨肉妻子。寄在河朔。¶
一身萬里。省姊淮南。此二難也。喪亂以來。時多苟且。松貞¶
玉粹。亦變頹流。唯弟卓然。介立寒俗。文詞學問。守正不移。¶
金石之聲。汵然在聽。此三難也。五姓之中。盧為峻茂。根源¶
上古。歷世著明。降及聖唐。仁賢不絕。外家陵替稍久。弟其¶
勉之。盧氏有諶翁祭法。又世以書聞。華恨未見。弟為廣訪¶
<pb:KR4h0168_NKFB_0315-02b>
求也。南祖分於何祖。帝師今有四房。誰各承後。弟為華具¶
條流相報也。頃撰軍器舅神道碑。後其房族由來。意欲如¶
軍器之志。廣外家之美。令萬代聞見。不復討譜牒也。華質¶
性鈍弱。而慕汲黯卜式之直。晚歲思夫子互鄉之見。林宗¶
賈淑之後。若悟此道。仁在其中。坤元之說曰。含宏光大。品¶
物咸亨。大雅曰。既明且哲。德合天德。老氏所宏。夫子所述。¶
既自以為戒。亦規弟持正也。弟正直太過。不能容納時人。¶
以是相箴。努力無忽。近有鄭五書信否。四姊處得消息無。¶
怱怱不次。華敬簡。¶ 

<pb:KR4h0168_NKFB_0315-03a>

** 與外孫崔氏二孩書¶ 
:PROPERTIES:
:TITID: QTWTIT06946
:PERSID: QTWAUT0584
:END:

八月十五日。翁告崔氏之子兩孩省。吾出身入仕。行四十¶
年。晚有汝母。已養汝二人矣。吾逮事裴氏鄭氏崔氏諸姑¶
于氏堂姑。皆賢明淑哲。為內外師範。意欲與汝言之。裴氏¶
姑恩慈。見吾一善。未嘗不流涕祝吾成立。見吾伯仲書題。¶
誨責疎略。話及舊事。云無此例。吾伯仲書題比今日中外¶
書題。其間疎密不啻百十也。吾小時猶省長幼。每日兩時¶
櫛盥。起居尊行。三時侍食。飲食訖然後敢食。猶責不如禮。¶
<pb:KR4h0168_NKFB_0315-03b>
今者諸子日出高眠。爭覽盤器。何曾有此儀。可為歎息。世¶
教如此。何得不亂。婦人亦要讀書解文字。知今古情狀。事¶
父母舅姑。然可無咎。詩序云。哀窈窕。思賢才。而無傷善之¶
心焉。是關雎之義也。易曰。主中饋。無攸遂。婦人但當主酒¶
食待賓客而已。其餘無自專之禮。詩云。將翺將翔。佩玉瓊¶
琚。此奉舅姑助祭祀之儀也。又曰。將翺將翔。弋鳬與鴈。此¶
主酒食待賓客之儀也。禮經所載。汝其記之。又婦人將嫁¶
三月。教於公宮。祖廟既毀。教於宗室。嫁則廟見。不見廟者。¶
不得為婦。今此禮淩夷。人從苟且。婦人尊於丈夫。㣥陰制¶
於太陽。世教淪替。一至於此。可為墮淚。汝等當學讀詩禮¶ 
<pb:KR4h0168_NKFB_0315-04a>
論語孝經。此最為要也。吾小時南市帽行。見貂帽多帷帽¶
少。當時舊人。已歎風俗。中年至西京市。帽行乃無帷帽。貂¶
帽亦無。男子衫袖蒙鼻。婦人領巾覆頭。向有帷帽羃離。必¶
為瓦石所及。此乃婦人為丈夫之象。丈夫為婦人之飾。顛¶
之倒之。莫甚於此。觸類而長。不可勝言。舉其一端。告及汝¶
耳。勿謂幼小。不遵訓誡。所見所聞。頹風敗俗。故申明舊事。¶
不能一一也。阿馬來。說汝誦得數十篇詩賦。麗麗已能承¶
順十五姉顏色。十七伯極鍾念。吾旅病。乍聞甚慰。意凡人¶
不患尊行不慈訓。患身不能承順耳。汝承十五姉仁慈。十¶
<pb:KR4h0168_NKFB_0315-04b>
七伯訓誘。又質性柔順。當不扶自直。吾所告者括羽汝耳。¶
不次。翁告崔氏二子省。¶ 

** 贈禮部尚書清河孝公崔沔集序¶ 
:PROPERTIES:
:TITID: QTWTIT06947
:PERSID: QTWAUT0584
:END:

文章本乎作者。而哀樂繫乎時。本乎作者。六經之志也。繫¶
乎時者。樂文武而哀幽厲也。立身揚名。有國有家。化人成¶
俗。安危存兦。於是乎觀之。宣於志者曰言。飾而成之曰文。¶
有德之文信。無德之文詐。臯陶之歌。史克之頌。信也。子朝¶
之告。宰嚭之詞。詐也。而士君子恥之。夫子之文章。偃商傳¶
焉。偃商歿而孔伋孟軻作。葢六經之遺也。屈平宋玉哀而¶ 
<pb:KR4h0168_NKFB_0315-05a>
傷。靡而不返。六經之道遯矣。論及後世。力足者不能知之。¶
知之者力或不足。則文義寖以微矣。文顧行。行顧文。此其¶
與於古歟。帝唐文行大臣太子賓客贈禮部尚書博陵孝¶
公崔氏。諱沔。字若沖。安平公暟之少子也。世為德表。門為¶
上族。振發純英。滋漸名訓。大包淑和。高厲遐清。行先乎孝。¶
藝裕乎文。資孝可以股肱王室。揆文可以弻成邦教。進士¶
登第。舉賢良方正對策第一。召見拜校書郎。歷陸渾主簿。¶
朝廷以公直躬正詞。擢左補闕。以公嫉邪忿佞。除殿中侍¶
御史。文端武淑。遷起居舍人。學該典禮。拜尚書祠部員外¶
<pb:KR4h0168_NKFB_0315-05b>
郎。議事惟允。遷給事中。立言成訓。改中書舍人。辭乞就養。¶
授虞部郎中。節高天下。擢御史中丞。剛亦不吐。降著作郎。¶
道冠儒林。遷祕書少監。動為人範。除左庶子。宜均大政。拜¶
中書侍郎。望尊地逼。出為魏州刺史。人惟求舊。入為左散¶
騎常侍貳東宮居守集賢院學士祕書監太子賓客兼懷¶
州刺史。罷州復職副守。薨於位。時開元二十四年冬仲月¶
旬有七日。春秋六十七。贈禮部尚書。海內冠帶。涕哀宗師。¶
公為御史。緩輸誠之囚。持國屬之罪。為給事中。拒貴倖怙¶
恩之詔。削大臣忤旨之刑。為中丞。數發太倉。減上林禽鳥¶ 
<pb:KR4h0168_NKFB_0315-06a>
之給。以賑艱食。陝東之人。仆而復起。宦官犯法。執以按劾。¶
權寵屏息。朝章大行。權貢舉時。得陸尚書景融來揚州瑱¶
宋上黨遙宋兵部鼎等。僉為國器。在中書。詔命之出。上考¶
天時。下從人心。異於斯者。必替其否。在魏州。屬雨水敗稼。¶
乃弛禁便人。先行後聞。活者萬計。公自為常侍賓客。恆任¶
介正。德播天下而不容於朝。置之散地。竟孤其道。時乎。初¶
公與元兄御史渾齊名。弱冠遊京師。縉紳儒學之士。皆曰¶
崔氏伯仲。必至台司。既而御史君夭沒。公終於副守。則向¶
之所屬。適為人慟。悲哉。公之侍疾也。孝達於神祗。居憂也。¶
<pb:KR4h0168_NKFB_0315-06b>
哀貫乎天地。喪期有數。而茹蔬終身。慈不貸姦。貞不肆直。¶
道勝而齊物。德全而及人。博厚崇高。篤實有耀。儔於古烈。¶
葢魯衞之君子歟。在魏州。車駕東巡關外諸侯。公為上第。¶
由是分掌選署。仕進之族知勸焉。親友隣里。饑者待公而¶
炊。寒者待公而裘。烝嘗之奠。待公而後具。故祿廩雖厚。家¶
未嘗足。開元中。天下富穰。車服過制。公菲飲食。卑宮室。濯¶
衣澣冠。俾人瞻我而化。其不化者。亦慙乎心矣。見天下之¶
善如不及。從而佐之。見天下之不善如探湯。從而誨之。則¶
卒蹈於中庸。飜然於不迪。已過半矣。中朝議政或疑。㣥謀¶ 
<pb:KR4h0168_NKFB_0315-07a>
未允。公援六經。伸百氏。覆於時事。事舉其中。天下莫不諷¶
誦焉。文集經亂離多散逸。今其存者二十九卷。長子成甫。¶
進士擢第校書郎陝縣尉。知名當時。不幸早世。嗣子祐甫。¶
論譔先志一卷。為第三十卷。傳祖禰之美。合於禮經。見公¶
文章。知公行事。則人倫之敘。治亂之源備矣。豈唯化物諧¶
聲。為文章而已乎。奉詔修道德經疏。藏於三閣。行乎天下。¶
反魏晉之浮誕。合立言於世教。其於道也至乎哉。祐甫純¶
孝而文。直清而和。希公門者。謂公存焉。明發不寐。泣次遺¶
文。以華北州隣壤。婚姻之舊。嘗趨公門。備閱家編。祐甫代¶
<pb:KR4h0168_NKFB_0315-07b>
華為校書郎。華以是味公之道也熟。詞則不敏。有古之直¶
焉。¶ 

** 揚州功曹蕭穎士文集序¶ 
:PROPERTIES:
:TITID: QTWTIT06948
:PERSID: QTWAUT0584
:END:

開元天寶間詞人。以德行著於時者。曰河南元君德秀字¶
紫芝。其行事。趙郡李華為墓碣。已書之矣。以文學著於時¶
者。曰蘭陵蕭君穎士字茂挺。梁鄱陽忠烈王之後。曾祖某¶
官。大父某官。考諱某。莒縣丞。咸有德不至尊位。君七歲能¶
誦數經。背碑覆局。十歲以文章知名。十五譽高天下。十九¶
進士擢第。歷金壇尉桂州參軍祕書正字河南參軍。辭官¶ 
<pb:KR4h0168_NKFB_0315-08a>
避地江左。永王修書請君。君遁逃不與相見。淮南節度使¶
表君為揚州功曹參軍。相國諸道租庸使第五琦請君為¶
介。君以先世寄殯嵩條。因之遷祔終事。至汝南而歿。嗚呼。¶
春秋若干。天下儒林。為之顦顇。君為金壇尉也。會官不成。¶
為揚州參軍也。丁家艱去官。為正字也。親故請君著書。未¶
終篇。御史中丞以君為慢官離局。奏謫罷職。為河南參軍¶
也。寮屬多嫉君才名。上司以吏事責君。君拂衣渡江。遇天¶
下多故。其高節深識。皎皎如此。君以為六經之後。有屈原¶
宋玉。文甚雄壯。而不能經。厥後有賈誼。文詞最正。近於理¶
<pb:KR4h0168_NKFB_0315-08b>
體。枚乘司馬相如亦[:#AS-9061:⿰王褱]麗才士。然而不近風雅。揚雄用意¶
頗深。班彪識理。張衡宏曠。曹植豐贍。王粲超逸。稽康標舉。¶
此外皆金相玉質。所尚或殊。不能備舉。左思詩賦有雅頌¶
遺風。干寶著論近王化根源。此後敻絕無聞焉。近日陳拾¶
遺子昂文體最正。以此而言。見君之述作矣。君以文章制¶
度為己任。時人咸以此許之。不幸歿於旅次。有文十卷卷¶
行於代。其篇目雖存。章句遺落。古所謂有其義而無其詞¶
者也。後之為文者。取以為法焉。今海內至廣。人民至眾。求¶
君之比。不可復得。難乎哉。君有子一人曰存。為蘇州常熟¶ 
<pb:KR4h0168_NKFB_0315-09a>
縣主簿。雅有父風。知名於代。以華平生最深。見託為敘。力¶
疾直書云爾。¶ 

** 楊騎曹集序¶ 
:PROPERTIES:
:TITID: QTWTIT06949
:PERSID: QTWAUT0584
:END:

開元天寶之間。海內和平君子。得從容於學。以是詞人材¶
碩者眾。然將相屢非其人。化流於苟進成俗。故體道者寡¶
矣。夫子門人。德行言語政事文學。四者無人兼之。雖德尊¶
於藝。亦難乎備也。後之學者。希慕先賢。其著也。亦名高天¶
下。行修言道以文。吾見其人矣。宏農楊君。諱極。字齊物。隋¶
觀德王之後。祖正基。魯王府諮議。父珣。永平令。得進士舉。¶
<pb:KR4h0168_NKFB_0315-09b>
邦族高之。君幼孤。事繼母以孝聞。讀書務盡其義。為文務¶
申其志。義盡則君子之道宏矣。志申則君子之言信矣。舉¶
進士時。刑部侍郎樂安孫公逖。以文章之冠為考功員外¶
郎。精試㣥材。君以南陽張茂之京兆杜鴻漸瑯邪顏真卿¶
蘭陵蕭穎士河東柳芳天水趙驊頓邱李琚趙郡李㟧李¶
欣南陽張階常山閻防范陽張南容高平郗昂等連年高¶
第。華亦與焉。既而丁艱。禮足哀餘。名教稱之。外調補太子¶
正字。歷右驍衞騎曹參軍。求道於宏正禪師。百千人中。獨¶
受心要。與清河張茂之房安禹鉅鹿魏幼卿為禪慧之交。¶ 

<pb:KR4h0168_NKFB_0315-10a>

河南元德秀陸據崔器范陽盧治為道義之交。大官薦賢。¶
使臣請介。莫不推君為首。以方外為意。不之受也。識者讜¶
議。以論道許之。質純氣和。動必由道。談笑中雅。名理入元。¶
所著文章。多入元中雅之才者也。不幸嬰風疾。逝於京洛。¶
享年五十八。向道之流。聞之涕洟。君及張房既沒。而狂胡¶
起逆。殘虐天下。神祐善人。安靜其終始乎。終始之理至矣。¶
遊方之內為哀。遊方之外為道。或固然歟。永泰二年。余旅¶
疾延陵。故人之孤。更來候余。君孤子年十餘。一身奉親。孝¶
<pb:KR4h0168_NKFB_0315-10b>
敬和敏。有先人風。與余隣居。炊汲相望。候余小間。捧君之¶
集十卷。詩賦贊序頌記策凡一百七十五篇。咨余為序。眎¶
之愴然。且名之曰德元。字之曰長宗。昔許衞尉與徐孝穆¶
友善。衞尉孤善心。年在童孺。奉孝穆牋。曲盡情理。孝穆憐¶
之。延譽當時。況德元在羇旅之中。集先人文。拜乎床下。求¶
宣往烈。余於孝穆之感。不其倍乎。乃如其篇第。因舉其行¶
事。以德元幼孤。不知先父之執。故為備陳之。¶ 

** 登頭陁寺東樓詩序¶ 
:PROPERTIES:
:TITID: QTWTIT06950
:PERSID: QTWAUT0584
:END:

侍御韋公延安威清江漢。舅氏員外象名高天下。賓主相¶
待。賢乎哉。王師雷行。北舉幽朔。太尉公分麾下之旅。付帷¶ 
<pb:KR4h0168_NKFB_0315-11a>
幄之賓。與前相張洪州夾攻海寇。方收東越。夏首地當郵¶
置。吉語日聞。喜氣填塞於江湖。生人鼓舞於王澤。頭陁古¶
寺。簡棲遺文。境勝可以澡濯心靈。詞高可以繼聲金石。二¶
大夫會臺寺之賢。攜京華之舊。十有餘人。燦如瓊華。輝動¶
江甸。涉金地。登朱樓。吾無住心。酒亦隨盡。將以斗擻煩襟。¶
觀身齊物。日照元氣。天清太空。無有遠近。皆如掌內。辨衡¶
巫於點黛。指洞庭於片白。古今橫前。江下茂樹方黑。春雲¶
一色。曰屈平宋玉。其文宏而靡。則知楚都物象。有以佐之。¶
舅氏謂華老於文德。忘其瑣劣。使為諸公敘事。不敢煩也。¶
<pb:KR4h0168_NKFB_0315-11b>
詞達而已矣。¶ 

** 江州臥疾送李侍御詩序¶ 
:PROPERTIES:
:TITID: QTWTIT06951
:PERSID: QTWAUT0584
:END:

侍御歷總漢上湖陰江左之賦。王府之入不匱。愛人之頌¶
有餘。前相國劉公居佐帝庭。行恤人隱。侍御時賢高譽。盛¶
府舊僚。傳檄速駕。江城風動。當天心厭兵。品物思理。將束¶
貪狼之口。掩破骨之傷。濡足而前。化危為安。此大丈夫懸¶
弧四方之志。與夫竄身漁釣。山林枯槁。異日論也。天下有¶
道。貧且賤焉。恥也。今聖人在上。夔龍宣力。而老夫甘心貧¶
賤。得非人生窮達。固有分耶。方理舟潯陽。追跡幽人。解纓¶ 
<pb:KR4h0168_NKFB_0315-12a>
網。陵顥淳。雖病痼齒衰而神王。顦顇之中。齊榮辱。一視聽。¶
是非哀樂。無自入矣。侍御忽告余行。余知悒焉軫心。豈紛¶
累未滌。將悲亦有道。且以簪擊茶甌歌而餞之曰。江沈兮¶
雨淒淒。洲渚沒兮元雲低。傷別心兮聞鼓鼙。¶ 

** 送十三舅適越序¶ 
:PROPERTIES:
:TITID: QTWTIT06952
:PERSID: QTWAUT0584
:END:

舅氏適越。華拜送西階之下。俟命席端。舅氏曰。吾交侍御¶
鮑君。夫玉待琢者也。知我者鮑君。成我者鮑君。是以如越。¶
求琢於鮑。昔子路去魯。告顏生曰。何以贈我。夫贈人以言。¶
古之道也。況背楚山。淩淛河。覩會稽之險。棹鏡水之波。窺¶
<pb:KR4h0168_NKFB_0315-12b>
禹穴之冥冥。仰秦望之峨峨。如不誡我。汝將若何。華拜手¶
曰。柔而立。咎繇所以成九德也。寬而靜。師乙所以諧五聲¶
也。文犀明珠之珍。伏於掌握之間。此君子所以恢令名也。¶
再拜稽首。¶ 

** 送房七西遊梁宋序¶ 
:PROPERTIES:
:TITID: QTWTIT06953
:PERSID: QTWAUT0584
:END:

君子既學之。患不能行也。河南房敬叔。其行之者歟。我思¶
古人之道。其房君哉。安親於羇旅之中。講道於茅茨之下。¶
不改其樂。以文會友。吾與房也。顏子屢空。曾參衣敝。聞宋¶
之君子。落落有奇節。奇節發於仁義者也。以顏曾之行。求¶ 
<pb:KR4h0168_NKFB_0315-13a>
仁義之均。勉旃。斯有望。¶ 

** 送嶭九遠遊序¶ 
:PROPERTIES:
:TITID: QTWTIT06954
:PERSID: QTWAUT0584
:END:

士之舒羽毛。宣聲調。不在高位。在有道。自王充元晏左思。¶
名盛當時。價壓百代。嶭都卿以夷澹養素。以文章導志。自¶
浙右游湖左。一句一韻。遍於衣冠。江山為之鮮潤。烟景以¶
之明滅。其餘情性所得。葢古人之儔歟。南陽有略兼有道¶
之高。元晏之道。論其措意。則王充左思。豈其遠乎。惠然訪¶
余。告以行邁。將棹溪吳越。濡札江嶠。東南勝事。落爾胷中。¶
況為諸侯上賓。知大夫之官族。古所貴。勉之哉。病叟李遐¶
<pb:KR4h0168_NKFB_0315-13b>
叔贈。¶ 

** 送薄九自牧往義興序¶ 
:PROPERTIES:
:TITID: QTWTIT06955
:PERSID: QTWAUT0584
:END:

中明檢而能曠。年邁體衰。而人罕知之陽羡山深水濶。海¶
隅幽阻。而人罕知之。以中明之元姿默識。陽羡之清漪秀¶
石。人乎哉。清乎哉。之子所以為貴也。詩者輔佐情懷。其舊¶
俗則泰伯之讓德。延陵之高風。因是而佐王孫。緣物而興¶
之。遠也矣。¶ 

** 送張十五往吳中序¶ 
:PROPERTIES:
:TITID: QTWTIT06956
:PERSID: QTWAUT0584
:END:

邯鄲遐叔。風病目疾。家貧不能具藥。爰以言自醫。南陽張¶ 
<pb:KR4h0168_NKFB_0315-14a>
士容。引帽攝策。晨告余行曰。雖耕楚田。而無耰費。相里杭¶
州刑部郎李君以道教我。以文博我。將求飦粥於二賢可¶
乎。余諗之曰。嘗讀大雅。美張仲之德。子其後乎。欲而求仁。¶
愚以為可。今賢士君子多在江淮之間。吾子見二大夫。必¶
開館拂席。聆相如之玉聲。盡家之有無也。不爾者。人而不¶
仁如禮何。人而不仁如樂何。息言息言。此獲麟之絕筆也。¶ 

** 送觀往吳中序¶ 
:PROPERTIES:
:TITID: QTWTIT06957
:PERSID: QTWAUT0584
:END:

見觀送蘭州兄詩。敬不踰節。情而中禮。是篇也。得詩人之¶
一端矣。先王省方。命太師陳詩。以觀人風。固非遠嶠之松¶
<pb:KR4h0168_NKFB_0315-14b>
雪。清江之雲月。變也久矣。將如之何。觀其勉之。在昔蘭陵¶
府君平棘(闕)公柏人懿公兄弟三人。有重名於天下。鉅鹿¶
蘭陵之穆也。故揚州孝公後之。觀之世父也。高平平棘之¶
嫡也。吾後之。宣成文昭公柏人之嗣也。故中丞蘇州後之。¶
夫知卿大夫之族姓。班位之高下。見貴春秋。而此道將兦。¶
自族之不知。況他人乎。觀於經感士丐郯子之祖德。於史¶
慕子長孟堅之自敘。羇旅無書。往吳中蒐。以備家傳之遺¶
闕。附之於篇。吾病矣老矣。是行也。慰我祗命聿修之心。永¶
泰二年四月庚寅。叔父華序。¶ 

<pb:KR4h0168_NKFB_0315-15a>

** 送何萇序¶ 
:PROPERTIES:
:TITID: QTWTIT06958
:PERSID: QTWAUT0584
:END:

廬江何秀才。棹流千里。候余柴門。執弟子見師之禮。余竦¶
然自愧。何德以堪之。意者賢大夫賈廬州待余異等。談余¶
過實。是以致。秀才神邁氣專。文詞有調。孤雲超忽。逈出秋¶
江。若游公卿間。必成名。然赤光湛盧。擬物冰斷。其發也在¶
礪磨而已。用此申千里之報也。何氏之先喆比干。德通神¶
明。受策阜昌。世為大官。有勳有德。遹追來孝。亦以祝秀才¶
也。元老趙公。華忝疇年之歡。夫貴與尊議功論德。不究其¶
<pb:KR4h0168_NKFB_0315-15b>
涯。秀才將奉郡之命。宣方面之烈。我思古人。實獲我心。¶ 

** 臥疾舟中相里范二侍御先行贈別序¶ 
:PROPERTIES:
:TITID: QTWTIT06959
:PERSID: QTWAUT0584
:END:

華與二賢早相得。偕修君子之儒。而獨無成。偕勵人臣之¶
道。而獨失節。偕遇文明之運。而獨衰病。天寶中。奉詔廉軍¶
政。北至朔垂。駐車山陰。辱司徒公太尉公一盼之恩。先時¶
為伊闕尉。忝相公尚書約子孫之契。不幸孤負所知。虧頓¶
受汙。流落江湖。於今六年。大明升於陽谷。幽蟄附於光輝。¶
元惡掃除。太階如砥。天下衣冠。謂華為相府故人。詔書屢¶
下。促華赴職。稽首震惶。恨無毛羽。左司員外郎張公侍御¶
史相里公殿中侍御史張公監察御史范公嚴公。望高職¶ 
<pb:KR4h0168_NKFB_0315-16a>
雄。持斧登車。江湖霜清。道路風起。華也潦倒龍鍾。百疾叢¶
體。衣無完帛。器無兼蔬。以妻子為童僕。以笠履為車服。並¶
轂無由。呻吟舟中。大別之陽。有焞龜之父。揲蓍之老。華請¶
占命之厚薄。乃裹龜囊蓍而言曰。三靈人為宗。則人過於¶
蓍龜也。耳目主於心。則心過於視聽也。足下被儒者之服。¶
讀先聖之書。與身消息。足知性命。胡為而煩予。予之二物。¶
不足占足下。華病不能拜。拳拳扣顙。敬陳先生。況服勤西¶
方之教。久齊生死之域。言其外者。則儒不成矣。與匹夫同。¶
敗名節矣。與墨劓同。既衰病矣。與廢疾同。雖牽率危憊。匍¶
<pb:KR4h0168_NKFB_0315-16b>
匐顛沛。君父含宏。宰政不遺。適為朝廷之穢。相府之羞也。¶
又安得恃為故人哉。其內者則大師微旨。幸遊其藩。甘露¶
灌注於心源。寶月照明於眼界。無得之分。可與進矣。負薪¶
之憂。忍不為言。江亭憑檻。平視漢皋。武昌柳暗。湓城花發。¶
一榮一枯。有懽有慼。離別之念。又焉得不悲乎。四言詩。雅¶
之遺也。以貺雅士。盍以雅為贈乎。則知車馬佩玉之多。反¶
為末也。病夫李華序。¶ 

¶
