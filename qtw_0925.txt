#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0924-28a> 
#+PROPERTY: JUAN 0925
欽定全唐文卷九百二十五¶ 

<pb:NFKB_QTW_p0925-01a>

* 吳筠(一)¶ 

:PROPERTIES:
:PERSID: QTWAUT2714
:END:

筠。魯中儒士。舉進士不第。乃入嵩山依潘師正為道士。傳¶
正一之法。元宗聞其名。遣使徵之。令待詔翰林。天寶中。李¶
林甫楊國忠用事。堅求還山。不許。乃詔於嶽觀別立道院。¶
祿山將亂。求還茅山。許之。終於越中。¶ 

** 思還淳賦¶ 
:PROPERTIES:
:TITID: QTWTIT18355
:PERSID: QTWAUT2714
:END:

伊太素之元風。迨羲軒而寖隱。雖樸散以成器。暨唐虞而¶
<pb:NFKB_QTW_p0925-01b>
未泯。淳化日以淪亡。及殷周而殆盡。唯挺生之尼父。覩澆¶
漓而致憫。乃修詩書制禮樂以救崩隤。將驅末駕以旋軫。¶
元元適彼流沙。遺道德於關尹。信文約而義賾。俾浮競以¶
返本。固天運之推遷。雖聖人亦不能扶其顛隕。五霸既沒。¶
七雄交馳。爰至暴秦。儒殘道隳。皇漢底定。人懷緝熙。孝文¶
御宇。所向無為。刑法幾措。歡心秉彞。孝武好夫征伐。亦兼¶
崇於典儀。雖純懿未舉。而文章載施。元成懦弱。政教陵遲。¶
彼蒼生息肩之日。在世祖中興之時。何孝明之匪德。為祅¶
夢之所眩。創戎神之祠宇。遵恍惚之妄見。始涓涓於濫觴。¶
終浩瀚以流羨。歷三國而猶徵。更五胡而大建。華夏之禮¶ 
<pb:NFKB_QTW_p0925-02a>
廢。邊荒之風扇。沴氣悖以興行。人心颯以傾變。遂侮君親。¶
蔑彞憲。矒跣貴。簪裾賤。事竭思以徼福。劣含疑而懼譴。上¶
發跡於侯王。下無勞於獎勸。尊贔尸[:#AS-FBEE:●]貝之金狄。列崢嶸¶
之紫殿。伐千畝之竹。不足紀荒唐寓言。傾九府之財。焉能¶
充悃款誠願。於是寶樹瓊軒。淩雲照日。鑑鍠窈窕。不可談¶
悉。越章華之宏壯。羅區宇而比櫛。棟宇以來。未有儔匹。重¶
貝葉訛謬。輕先王典籍。欽刑殘鄙夫。宴廣厦精室。使白屋¶
終勞。緇門永逸。自國至家。祈虛喪實。虔而是者。則紿之以¶
嘉祥。沮而非者。則欺之以罪疾。故中智以下。助成其姦宄¶
<pb:NFKB_QTW_p0925-02b>
之術。可謂至真隱。大偽出。所以㜸黨妖徒。此焉遊息。儲不¶
因耕。衣不俟織。誘施冒貨。鯨吞蠶食。若蛟螭之在水。猶豺¶
豹之附翼。罔不假小善以外慈。藏深邪而內賊。豈止一時¶
之封豕。乃為萬代之蟊賊。足使宵人得意而傲睨。上士傷¶
心而憫默。於戲。天道乎。人事歟。天道遠而難曉。人事近而¶
可詳。雖孽自天啟。亦祅由人彰。斯乃鍾劉石之兩羯。偶符¶
姚之二羌。憑胡書之詼譎。資漢筆以闡揚。道安討論於河¶
洛。惠遠潤色於江湘。圖澄挾術以鼓舞。羅什聚徒以張皇。¶
跡無徵於班馬。理唯竊於老莊。襃蠻陬為中土。貶諸夏為¶
偏方。¶ 

<pb:NFKB_QTW_p0925-03a>

務在乎噬儒吞道。抑帝掩王。奪真宰之柄。操元化之綱。自¶
古初以逮今。未有若斯之弊。逆天暴物。干紀亂常。爰自晉¶
宋。迄於齊梁。靡不興之者滅。廢之者昌。竟流遁而不返。終¶
取悔以危亡者。其故何哉。蓋蓼蟲忘辛。習其久翫。將助其¶
理。反增其亂。若運窮數極。則君悟臣斷。億兆不謀而密移。¶
神祇應感而冥贊。山川為之澄穆。日月為之炳煥。自然朝¶
思文明。野冀貞觀。譬層冰之堅積。非陽春不能使之剖泮。¶
當是時也。太上有命。爰徵萬靈。勅司姦以糾慝。遣執法以¶
<pb:NFKB_QTW_p0925-03b>
詳刑。五帝合符。三皇同征。乃命天將。總天丁。伐天鼓。揚天¶
旌。揮金鑲。擲火鈴。使列缺。激迅霆。出昭曠。入杳冥。捕無影。¶
搜無聲。獲妖師。殲氛兵。正太階。埽欃槍。盪遺祅於千載。流¶
惠澤於八紘。班師下土。功歸上清。然後人倫可以順化。神¶
道可以永貞。變訛僻之俗。為雍熙之甿。佇淳風之克復。吾¶
乃鼓腹擊壤於巖坰。吟咏柏皇與驪連大庭而已矣。¶ 

** 巖棲賦¶ 
:PROPERTIES:
:TITID: QTWTIT18356
:PERSID: QTWAUT2714
:END:

感元聖之垂訓。悟已親而名疏。言可放而從默。身應卷而¶
勿舒。愛鷦鷯之巢林。在一枝而有餘。性所悅而難違。託茲¶
山以結廬。果棲遲而我愜。即逍遙之靈墟。觀其繚崇巒。橫¶ 
<pb:NFKB_QTW_p0925-04a>
峻谷。激泌泉。羅森木。後巍峩以縈紆。前參差而聳伏。追陰¶
壑之夏凉。偃陽陽崖之冬燠。美勁節於松筠。翫幽芳於蘭¶
菊。虛籟清耳。閒雲瑩目。因海鶴以警夜。任鵾雞以知旭。慮¶
靜於無擾。神恬於寡慾。於是歌考槃於詩人。諷嘉遯於大¶
易。遠浮俗之艱險。消毀譽之損益。蹈方外之坦途。信可免¶
於兢惕。既即陰以息影。由不行而滅跡。雖區中之末計。實¶
世表之長策。人所棄而已收。故處約而恒適。覽無見以收¶
視。聽無聲以黜聰。和非專於旨酒。樂奚必於絲桐。焚清香¶
以鍊氣。啟玉檢而擊蒙。期遣滯於昭曠。庶近真於感通。鑒¶
<pb:NFKB_QTW_p0925-04b>
太虛之有象。覆妙用之非空。朝天甚簡。採藥多暇。形猶資¶
於吐納。意已迸於將迓。知道無廢興。而物有存謝。故挹生¶
本而常生。體化宗而不化。蕭蕭絕塵。誰與為鄰。跡遠而朋¶
遊益廣。機忘而鳥獸可馴。韻靡叶於當時。心常依於古人。¶
仰由皓之逸軌。咏羲農之化淳。師黃老之元奧。友松喬之¶
道真。慚無功之逮物。良獨善於吾身。祇所幸其自得。敢韜¶
精於隱淪。¶ 

** 登真賦¶ 
:PROPERTIES:
:TITID: QTWTIT18357
:PERSID: QTWAUT2714
:END:

悟世促而道永。知名疎而體親。遂忘機而滅跡。方鍊骨而¶ 
<pb:NFKB_QTW_p0925-05a>
清神。道不予欺兮感通象罔。天必我鑒兮保合元真。陰滓¶
落而形超。陽靈全而羽化。惟九仙之奕奕。降八景而來迓。¶
何霓旌之悠揚。吾其整此霄駕。持造化之系。出存亡之表。¶
遠四野之冥冥。近三辰之皎皎。涉虛寥之浩曠。覺宇宙之¶
卑湫。龍鸞竦兮。升我於元都。流玉音於至寂。散金光於太¶
無。星官後從。雲將前驅。使八威於六領。盪遺祅於天衢。麾¶
百魔以震伏。總萬靈以遊娛。翠旄紛紛兮。拂重霄而淩厲。¶
入閶闔之九關。過太微而一憩。倚華蓋而招真。登紫庭而¶
謁帝。飲予以沆瀣。樂予以元鈞。左盼夫鬱儀。右瞻乎結璘。¶
<pb:NFKB_QTW_p0925-05b>
信巍巍以蕩蕩。肅肅而振振。享讌斯徹。遨嬉未已。泛匏河¶
之廣流。搴析木之芳蕊。靈香靄而八衝。寶雲沓而四起。諒¶
茲境之足悅。乃此情之匪畱。揚玉輪以逕進。更冉冉而上¶
浮。控三氣而高舉。何萬夫之足越。覲元始於玉晨。謁虛皇¶
於金闕。真朋森而無算。咸顧予以致悅。於是凝而為有。散¶
而為宗。見不以察。聞不以聰。視極於無際。聽周於無窮。動¶
不因心。飛不假翼。與浩劫而靈長。視萬椿為一息。或躋綺¶
合之榭。或宴圓華之房。躡太漢之清迥。弄明霞之焜煌。仰¶
瑤嶺之嵯峨。俯碧津之湯湯。羅絳樹之杳藹。激神風之琳¶ 
<pb:NFKB_QTW_p0925-06a>
琅。何至樂之靡極。永逍遙以為常。¶ 

** 洗心賦¶ 
:PROPERTIES:
:TITID: QTWTIT18358
:PERSID: QTWAUT2714
:END:

嘗甄道以謀己。考往哲之所經。資忠孝與仁義。保存歿之¶
令名。伊周功格於皇天。孔墨道濟於生靈。始崇崇於可久。¶
終寂寂而何成。唯聞松喬之高流。超乎世表以永貞。意稟¶
受之使然。固修煉之所得。奚稽疑以究理。庶髣髴乎遺則。¶
斯乃御太易之祖先。體虛和之宗極。出變化之機範。離陰¶
陽之動息。知成我者神。則我者人。神符性以契道。人應情¶
以喪真。彼昭然而獨見。乃蕭邈以殊倫。故能積精微而顯¶
<pb:NFKB_QTW_p0925-06b>
著。乘一氣以日新。昔予感夫前修。良反俗於壯齒。捐區中¶
之末駕。騁方外之逸軌。收當世之所遺。賤時人之所偉。俯¶
滄海以淵澹。仰赤霄以聳峙。人耽厚味與華飾。吾不知其¶
所美也。於是遠塵境。棲雲岑。潔其形。清其心。方冀覩杳冥¶
之狀。聞虛寂之音。真人居高以流惠。正氣無遠而見尋。鑒¶
雙景之皎皎。翼萬靈之森森。瑩丹宮之神光。潄玉池之靈¶
液。修五緯以飛奔。蹈七元而縱歷。陽晶煜以景萃。陰滓渙¶
而冰釋。體因用而彌和。心有存而轉寂。味元旨以永日。諷¶
靈篇以自怡。雖天路之遼敻。庶通感而可期。何逆虜之干¶ 
<pb:NFKB_QTW_p0925-07a>
紀。集兵戈於洛師。畏巢焚以鳥逝。聿投迹於江湄。憂虞匪¶
遑於專靜。吾道於是乎中虧。使清虛恬淡乖其致。為垢濁¶
喧囂之所欺。遂荏苒以忘返。將十年而迨茲。惜流光之不¶
駐。鑒華髮以興悲。噫嗟進有馳車升邱之難。退有轉規入¶
谷之易。縈塵務以汨沒。皆近習之所致。狥人情之所取。必¶
神道之我棄。理無往而不復。思挺然以釋累。洿可以洗。濁¶
可以澄。俾疎墮之情廢。則精勤之思興。代甘芳以淳淡。易¶
浮蕩以虛凝。合抱生於毫末。履霜至於堅冰。孰謂希夷之¶
無物。吾必知怳惚之可憑也。乃復拂衣長林。從其夙尚。近¶
<pb:NFKB_QTW_p0925-07b>
宗仙經。遠稟真匠。機已忘而氣正。戰復勝而神王。庶斯道¶
之有恒。喜勿藥於無妄。夫造物者結虛而為實。致道者反¶
麤而至精。所以齊天地之悠遠。叶日月之昭明。哀眾人淪¶
胥以徂謝。吾方獨務於長生。¶ 

** 廬山雲液泉賦(并序)¶ 

:PROPERTIES:
:TITID: QTWTIT18359
:PERSID: QTWAUT2714
:END:

筠所居之東嶺。其側有泉。洪纖如指。冬夏若一。山少凡石。¶
至多雲母。其水色白。味甘且滑。此則雲母滋液所致。因名¶
雲液之泉。乃結宇其旁。引於軒廡之下。既飲既潄。永翫無¶
斁。今茲夏季不雨。至於十月。江河耗。井澗涸。此泉泠泠。不¶ 
<pb:NFKB_QTW_p0925-08a>
減平昔。懿其若是。爰以作賦。¶ 

坤元孕氣。潛暢成泉。冠五行之首。為萬物之先。爰有清流。¶
出此山側。處蒙險而難知。猶井渫之不食。我搜靈祕。載披¶
載登。見其地僻至潔。源深有恒。沍寒不為之損。暑雨不為¶
之增。乃考室就飲。而樂在枕肱。甘侔元玉之膏。滑乃雲華¶
之液。疚可蠲。生可益。引充狎翫。惟意所適。懸之則潔素。壅¶
之則澄碧。晝浮光以悠揚。夜含響以浙瀝。陰陽為災。水旱¶
失節。不雨炎夏。暨乎元月。汪汪洪波久已竭。耿耿瀑布今¶
亦絕。挫江湖之浩蕩。沈澗谷之微劣。斯泉秉彞。毫纖無虧。¶
<pb:NFKB_QTW_p0925-08b>
雖遠不霑惠。而近有所滋。彼漰霈於疇日。豈不慚涓涓於¶
此時。夫醴泉無源而易涸。丹溜乍見而難挹。曷若止以為¶
鑒。酌焉取給。何異神仙之瀵。帝臺之漿。涌異域之表。湛無¶
人之鄉。茲亦標奇於絕境。真可謂靈而長者也。¶ 

** 竹賦¶ 
:PROPERTIES:
:TITID: QTWTIT18360
:PERSID: QTWAUT2714
:END:

惟神靈之播育。何備物之實繁。偉茲竹之標挺。得造化之¶
清源。契道合虛。表貞示節。葉森散以翠錯。莖鮮修而瓊潔。¶
爾其和風流暢。萬彙昭陳。揚葩煜其密苑。荑柳藹於通津。¶
不郁馥以啟曜。但葳蕤而有筠。亦未之為異也。至如殺氣¶ 
<pb:NFKB_QTW_p0925-09a>
淩厲。凝霜蕭瑟。覽平楚之蒼茫。窺眾林其如失。冒冰霜之¶
涸沍。逾青熒以鬱密。則殊可重焉。故詩曰如苞。書稱厥貢。¶
猗茲淇園。美彼雲夢。昔在軒后。肇官陰陽。俾伶倫於嶰谷。¶
伐修竹之珍篁。裁六律以協氣。調八風而順常。然後成竽¶
籥以備樂。其聲濫而彌長。笙鏞以間。鳥獸蹌蹌。諒自然之¶
純粹。曷㣥材之可方。若乃渭川千畝。山陽數林。會稽方潤¶
於碧玉。羅浮比色於黃金。上黕黕以雲翳。下泠泠而風吟。¶
祛赫曦之燠景。納淒清之涼陰。王子所以嘯詠。嵇生為之¶
幽尋。召嘉賓及令友。暢醁醞與鳴琴。美遊盤之逸趣。清寂¶
<pb:NFKB_QTW_p0925-09b>
寞之遠心。若乃夾滄江。倚丹崿。蓄水霧之沈沈。搖巖煙之¶
漠漠。湘有揮涕之感。楚謠興防露之作。或挺鼓吹之嶔崟。¶
或垂天門之旁薄。皆鸞鳳之所翔集。孔翠之所棲託。豈獨¶
嬋娟於廣漠之壤。亦有璀璨於蓬萊之峯。結實珠粒。敷花¶
紫茸。拂皓粉以飛雪。摧紺莖以韻鐘。固列仙之攸翫。匪吾¶
人之所從也。亦有化雉吳國。成龍葛陂。舍人篔簹。育蟲桃¶
枝。一笋明其允嗣。三節獲乎嬰兒。榮燈纂以感孝。茂牕櫺¶
以表奇。篲冡壇以塵滅。環石牀以蔭滋。皆靈變之譎怪。良¶
難得而備知。爾其眾彙非一。則有篻簩䈥籩。[:#AS-FEDD:●]¶ 
[:#AS-FBEC:●]耽筒箖箊。¶ 

<pb:NFKB_QTW_p0925-10a>

[:#AS-FEDD:●]
[:#AS-FBEC:●]秋[:#AS-FEDD:●]¶ 
[:#AS-FBEC:●]吾箛箠之肅矗。龍鍾雲¶
母之扶疎。筈箭浮色以縹燠。[:#AS-FEDD:●]¶ 
[:#AS-FBEC:●]函[:#AS-FEDD:●]¶ 
[:#AS-FBEC:●]墮綷文而繡翬。攄方志¶
之所遺載。山經之所闕書者。安可得而詳矣。靡不勁堅其¶
性。葱蒨厥色。不規而圓。不揉而直。故高皇製冠以守位。孝¶
文剖符以表職。博望侯傳於大夏之外。穆天子樹於元池¶
之側。推此類以彌廣。匪斯文之可極也。¶ 

** 元猿賦(并序)¶ 

:PROPERTIES:
:TITID: QTWTIT18361
:PERSID: QTWAUT2714
:END:
¶
<pb:NFKB_QTW_p0925-10b>

前志稱周穆王南征。君子變為猨鶴。小人變為蟲沙。夫神¶
用無方。未必不爾。筠自入廬嶽。則覩斯元猿。嘉其雨昏則¶
無聲。景霽則長嘯。不踐土石。超遙於萬木之間。春咀其英。¶
秋食其實。不犯稼穡。深棲遠處。猶有君子之性。異乎狙猱¶
之倫。且多難已來。庶品凋敗。麋鹿殫於網罟。遺甿困於誅¶
求。此獨蕭然。物莫能患。豈不以託跡敻絕。不才遠禍。昔夫¶
子歎山梁雌雉。曰時哉時哉。予因感之。聊以作賦云耳。伊¶
元猿之所育。於南國之層岑。動不踐地。居常在林。雖泛泛¶
而無據。亦熙熙而有心。雲嵐昏而共默。風雨霽而爭吟。使¶
幽人之思清暢。羇客之涕霑襟。何必聆嶰谷之管。對雍門¶
之琴哉。歷千尋之喬木。俯萬仞之危嶠。弄遊雲之亂飛。¶ 

<pb:NFKB_QTW_p0925-11a>

嬉落日之橫照。連肱澗飲。命侶煙嘯。或聚而閒棲。或分而¶
迴趠。壽同靈鶴。性合君子。阻重巖之險。非虎豹所履。蔭交¶
柯之密。豈雕鶚能視。故逄蒙操弓。憚高深而止。鄧公折箭。¶
含惻隱而已。何患累之罕臻。不干物以利已。詎若狒狒淩¶
人以就戮。猩猩甘酒而遄死。夫時珍貂裘。世寶狐白。彼徒¶
工於隱伏。終見陷於機辟。麝懷香以賈害。狙伐巧而招射。¶
小則翡翠殞於羽毛。大則犀象殘於齒革。孰能去有用之¶
損。取無用之益。因棄置於常情。永逍遙以自適。無威刑相¶
<pb:NFKB_QTW_p0925-11b>
臨。有族類相親。食資諸物。衣取諸身。不賦不役。靡勞靡勤。¶
如政教之未施。保巢居之淳淳。匪虞氏之所及。何狙公之¶
能馴。吾固知人為萬物之貴。又焉測元化之所謂大鈞乎。¶ 

** 逸人賦¶ 
:PROPERTIES:
:TITID: QTWTIT18362
:PERSID: QTWAUT2714
:END:

粵真隱先生者。體曠容寂。神清氣沖。迥出塵表。深觀化宗。¶
偃太和之室。詠元古之風。收人之所不寶。棄人之所必崇。¶
以道德為林圃。永逍遙於其中。有翫世公子。思發其蒙。乃¶
詣先生之所舍。詢出處之異同。於是稽首跪而稱曰。僕聞¶
士之生也。備百行。榮九德。靜為物軌。動為人則。可見故不¶
隱。可言故無默。使上叶唐虞之化。下安仁壽之域。既兩儀¶ 
<pb:NFKB_QTW_p0925-12a>
交泰。九有不攜。然後分人之土。執人之珪。故伊尹負鼎而¶
去有莘。太公釋釣而出磻溪。朝淪洿泥。夕升丹梯。若喬木¶
之集鵷鳳。清流之躍鳧鷖。何必矯抗斯慕。中和見暌。躡跡¶
巢許。追蹤夷齊。膏屯於骨月。和勦於甿黎。捐坦蕩之修衢。¶
履幽廢之荒蹊。潄寒泉之泠泠。藉青草之萋萋。悲林風之¶
夕振。厭山鳥之晨啼。始支離而餒息。終攣卷而寒棲。信行¶
藏之足驗。唯名實之可稽。願一聞其至言。俾向方而不迷¶
也。先生宇合寥天。心凝帝先。泯禍福之境。杜樞機之權。將¶
有言而中止。不得已而應焉。曰夫洪荒之際。物靡艱阻。上¶
<pb:NFKB_QTW_p0925-12b>
如崇邱。下若平楚。高卑定位。各暢其所。賢愚同條。智詐罔¶
舉。孰為出。孰為處。孰為默。孰為語。迨乎時遷樸散。質變淳¶
訛。升沈異躅。明暗殊科。剛柔相軋。曲直相摩。或貪餌以吞¶
鉤。或橫飛以觸羅。惟皇王之愍俗。爰拯溺於洪波。乃自揖。¶
讓。迄今於干戈。雖政教之異宜。誠法令之滋多。欲遏亂以¶
求理。譬招風而靜柯。遂飾禮以邀敬。修樂以導和。雖聖哲¶
之區區。卒傾頹而奈何。於是上有淫君。下彰忠臣。龍逢之¶
列。萇宏之倫。苟徇義以成名。竟違天而殺身。祗足以增惡¶
聲於暗主。竭惠澤於生民。故全德之士。韜精保真。悟歷數¶
之¶ 
<pb:NFKB_QTW_p0925-13a>
在運。知存亡之匪人。將扶危而翼顛。猶一髮之擢千鈞。塊¶
壤之壅長津。所以守嘉遯之元吉。從少微之隱淪。於是洪¶
崖廣成肇其端。子州善卷緒其後。汾水見傲帝之賓。潁陽¶
聞洗耳之叟。以鴻名為糟粕。以大寶為塵垢。情蠲於取舍。¶
意適於林藪。不刳心而無慾。非吐納以永壽。眄江河為畎¶
澮。謂嵩岱為培塿。故天子不可得而臣。諸侯安可得而友。¶
豈作者之維艱。誠歷世之可久。莫不道貫通於古今。跡無¶
繫於奇偶。鎮末代之偽薄。使向風而歸厚。若乃子高之規¶
夏禹。臧叟之誨周文。仲連之却秦師。干木之藩魏君。弦高¶
<pb:NFKB_QTW_p0925-13b>
俛仰以成績。四皓從容以立勳。初混世以表用。竟超然而¶
絕㣥。既抗志於青霞。聿棲身於白雲。茲乃無封滯於萬物。¶
時撫俗以解紛者矣。若乃顧推讓有泰山之重。視富貴若¶
鴻毛之輕。則孤竹之子。王季之兄。甘食薇於首陽之下。悅¶
採藥於勾吳之坰。柱史歸周而道闡。關尹去職而真成。晨¶
門藏名於抱關。沮溺避世而耦耕。漢陰抱甕以忘機。漁父¶
乘流而濯纓。於陵灌園以逃相。萊氏負戴以辭卿。南華漆¶
園以寓跡。列子鄭圃以消聲。楚狂隱晦。蜀嚴湛冥。丞相推¶
堂於蓋公。廷尉結韤於王生。故文景尊黃老之術。國既富¶ 
<pb:NFKB_QTW_p0925-14a>
而刑清。季主卜筮以訓俗。文通訟田以汚名。顏闔鑿坏以¶
避聘。伯休潛遯以脫榮。龎公課妻以耘鉏。嚴光拂衣於帝¶
庭。啟期三樂以達意。梁鴻五噫以抒情。尚子平之持操。畢¶
婚娶以長往。許叔元之守節。遺伉儷以遐征。聽蘇門之咏¶
嘯。若鸞鳳之和鳴。見夏統之長歌。欻雲飛而雪零。至於焦¶
先瞿硎。郭文董京。天機符於太素。淵默會於真精。寂爾無¶
悶。則子真仲蔚。確乎不拔。有臺佟管寧。或琴書以自娛。或¶
澹漠以無營。此則同人者體貌。異人者神明。抱不易之純¶
粹。含自然之孤貞。道取怡於閒放。業故無於屯平。曉物理¶
<pb:NFKB_QTW_p0925-14b>
之尚簡。知天道之惡盈。彼鴻飛寥廓。奚弋者之能縈。故寵¶
章焉得而見累。悔吝何由而相傾哉。爾其陰德密庸。元功¶
潛著。不慼其所毀。不欣其所譽。為無為以成性。事無事以¶
澹慮。洞希夷之可察。涉恍惚而斯據。托松涓以結友。忽駕¶
景而飛去。茲乃隱道。其誰能測無何鄉之處乎。是以朝廷¶
之士。一入而不出。山林之客。宜往而勿還。若沽名於白賁。¶
衒跡於青山。覬蒲輪於谷口。希束帛於雲關。非巖泉之養¶
正。實邱壑之藏姦。繄末世之鄙薄。曷清流之可攀。或因茲¶
以幸達。詎不蘊終身之厚顏矣。夫徼福之萌禍胎。祈昌之¶ 
<pb:NFKB_QTW_p0925-15a>
結衰根。故不韋之識奇貨。獻孕妻以密言。呂公之辨龍顏。¶
謀納女以永尊。計克從而事捷。排天路以騰翻。遽變生而¶
殃搆。招釁罰以鍾門。霍氏之翼三后。謂伊周之復存。何赫¶
奕於當時。亟殄殲其子孫。鑒興亡之體勢。實異代而同源。¶
已覆敗於前車。又傾摧於後轅。秦肆坑儒之毒。漢流黨錮¶
之冤。眾君子欲修名顯著。乃貽戚於塋魂。仰在居之悠迥。¶
誰克叩於帝閽。固知祥風依於蓬蓽。沴氣襲於華軒。吾方¶
將反汗漫。師元元。黜生死。同乾坤。當愈幽憂之疾。所以秉¶
斯道而彌敦也。先生之言既畢。公子拜首而謝曰。小子久¶
<pb:NFKB_QTW_p0925-15b>
耽淺近之常議。幸沐精微之奧論。可謂滌除遺滓。披拂重¶
昏。願澡雪其形神。以遊夫子之末藩而已矣。¶ 

** 進元綱論表¶ 
:PROPERTIES:
:TITID: QTWTIT18363
:PERSID: QTWAUT2714
:END:

道士臣筠言。臣聞道資虛契。理藉言彰。臣曩棲巖穴之時。¶
輒撰修行之事。伏以重元深而難賾其奧。三洞祕而罕窺¶
其門。使向風之流。浩蕩而無據。遂總括樞要。謂之元綱。冀¶
循流派而可歸其源。闡幽微而不泄其旨。至於高虛獨化¶
之兆。至士登仙之由。或前哲未論。真經所畧。用率鄙思。列¶
於篇章。伏惟開元天寶聖文神武證道孝德皇帝陛下為¶ 
<pb:NFKB_QTW_p0925-16a>
至道之主。宏自然之訓。品物咸熙於陶鈞之際。黎元輯寧¶
於仁壽之域。豈纖塵有裨於崇嶽。爝火能助於太陽。然芻¶
蕘雖微。明聖不棄。敢陳菲薄。希矚天光。所述舊文。謹隨表¶
奉進。輕瀆宸扆。伏增戰越。臣筠誠惶誠恐頓首頓首。謹言¶
天寶十三載六月十一日。中嶽嵩陽觀道士臣筠表上。¶ 

** 檄江神責周穆王璧¶ 
:PROPERTIES:
:TITID: QTWTIT18364
:PERSID: QTWAUT2714
:END:

昔穆王南巡。自郢徂閩。遺我文璧。僉曰此津。貫緯百紀。洊¶
歷十春。念茲文璧。故問水濱。江漢取之。自求多益。反我名¶
瑞。躍此華璧。則富有漢川。世為江伯。如有負穢心迷。懷釁¶
<pb:NFKB_QTW_p0925-16b>
情戚。藏玉泥中。匿珪魚腹。使公孫躡波而長吁。子羽濟川¶
而怒目。佽飛舞劍而東臨。菑邱躍馬而南逐。打素蛤而為¶
粉。碎紫貝其如粥。又有川人勇俊。處乎閩濮。水居百里。泥¶
行萬宿。右睨而河傾。左咤而海覆。乃把昆吾之銅。純鉤之¶
銕。被魚龍之衣。赴螺蛤之穴。引澍東隅。移燋北島。使蓬萊¶
之根。鬱而生塵。瀛洲之足。淨而可掃。按驪龍取其頷下之¶
珠。搦鯨魚拔其眼中之寶。皇恩所被。繁枯潤涸。威之所布。¶
窮河絕漠。願子三思。反此明玉。¶ 

** 元綱論後序¶ 
:PROPERTIES:
:TITID: QTWTIT18365
:PERSID: QTWAUT2714
:END:

<pb:NFKB_QTW_p0925-17a>

東方角亢二星。列宿之長。故曰壽也。二星之間。則天門也。¶
亦曰天闕。凡得道朝元。皆由此門而入。得此道者。告元神¶
則感通。享壽星則關奏。錄係於天門矣。功滿昇天。元辰接¶
引。入門則無礙。予四十一年方遂一第。既知命寡。遂慕尋¶
真。討究仙經。莫得生理。因南訪茅君修真之跡。登茅巔。入¶
石室。先得元道真經。即太上道君歸根復本號而不嗄之¶
理也。乃執其理十餘年。惟攻胎息。續用既勞。嗟乎非眼前¶
之睫也。後再遊。逢老叟曰。汝欲學仙乎。學仙者從塵入真。¶
<pb:NFKB_QTW_p0925-17b>
如鍊礦而鎔金也。何不先求命術。以延其生。後修陰德。登¶
其漸階乎。天仙也者。功感上天。詔授錫命。乃遂輕舉而為¶
仙人也。雖達仙境。猶鍊真氣。氣與神并。故曰神仙。神仙體¶
虛。故能跨鸞馭鶴。乘雲氣飛騰太虛。壽齊天地。汝得元道¶
真經。求仙之筌蹄也。其莽蕩魚兔難尋。昔茅君上昇。畱大¶
君命術。藏於山巔石室。俾吾守之。蓋欲傳於夙分者也。汝¶
格孤氣清。必有仙骨。乃出此九章。授予而去。囑曰。此即所¶
求之魚兔也。道非身外。寶之寶之。乃錄其言。為序以紀之。¶
仍目之曰內丹神訣矣。吳筠序。¶ 

** 天柱山天柱觀記¶ 
:PROPERTIES:
:TITID: QTWTIT18366
:PERSID: QTWAUT2714
:END:

<pb:NFKB_QTW_p0925-18a>

太史公稱大荒之內。名山五千。其在中國。有五岳作鎮。羅¶
浮括蒼輩十山為之佐命。其餘不可詳載。粵天柱之號。潛¶
霍及此三峯一稱矣。蓋以其下擢地紀。上承天維。中函洞¶
府之謂。豈唯蘊金碧。宅靈仙。所貴興雲雨。潤萬物也。自餘¶
杭郭泝溪十里。登陸而南。弄潺湲。入崢嶸。幽徑窈窕。纔越¶
千步。忽巖勢却倚。襟領環揜。而清宮闢焉。於是旁訊有識。¶
稽諸實錄。乃知昔高士郭文舉創隱於茲。以雲林為家。遂¶
長往不復。元和貫於異類。猛獸為之馴擾。晉書逸人傳具¶
<pb:NFKB_QTW_p0925-18b>
紀其事。可畧而言。自先種閟景潛昇。而遺廟斯立。暨我唐¶
宏道元祀。因廣仙跡。為天柱之觀。有五洞相鄰。得其名者。¶
謂之大滌。雖寥邃莫測。蓋與林屋華陽。密通太帝陰宮耳。¶
爰有三泉。二[:#AS-FEF9:●]¶ 
[:#AS-FBED:●]軌一濫。殊源合流。水旱¶
不易。擁為曲池。縈照軒宇。夏寒而辨沙礫。冬溫而育萍藻。¶
既潄而飲之。曲肱而枕之。樂在其中矣。土無沮洳。風木飄¶
厲。故棲遲者心暢而壽永。盤礡紆燠。氣淳境美。虎不搏。蛇¶
不螫。而况於人乎。貞觀初。有許先生曰邁。懷道就閒。薦徵¶
不起。後有道士張整葉法善朱君緒司馬子微暨齊物夏¶
侯子雲。皆為高流。繼踵不絕。或遊或居。窮年忘返。寶應中。¶
㣥寇蟻聚。焚爇城邑。¶ 

<pb:NFKB_QTW_p0925-19a>

蕩然煨燼。唯此獨存。非神靈扶持。曷以臻是。州牧相里造¶
縣宰范愔。化洽政成。不嚴而理。遺氓憬附。復輯其業。筠與¶
逸人李元卿。樂土是安。捨此奚適。恐將來君子。靡昭厥由。¶
故覈而志之。表此貞石。大歷十三年正月十五日。中嶽道¶
士吳筠記。¶ 

¶
