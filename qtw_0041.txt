#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0040-26b> ¶¶¶
#+PROPERTY: JUAN 0041
欽定全唐文卷四十一¶ 

<pb:NFKB_QTW_p0041-01a>
　元宗(二十二)¶ 

** 孝經註序¶ 
:PROPERTIES:
:TITID: QTWTIT01582
:PERSID: QTWAUT0006
:END:

朕聞上古。其風樸略。雖因心之孝巳萌。而資敬之禮猶簡。¶ 
及乎仁義既有。親譽益著。聖人知孝之可以教人也。故因¶ 
嚴以教敬。因親以教愛。於是以順移忠之道昭矣。立身揚¶ 
名之義彰矣。子曰。吾志在春秋。行在孝經。是知孝者德之¶ 
本歟。經曰。昔者明王之以孝理天下也。不敢遺小國之臣。¶ 
而況於公侯伯子男乎。朕嘗三復斯言。景行先哲。雖無德¶ 
<pb:NFKB_QTW_p0041-01b>
教加於百姓。庶幾廣愛刑於四海。嗟夫。夫子沒而微言絕。¶ 
異端起而大義乖。況泯絕於秦。得之者皆煨燼之末。濫觴¶ 
於漢。傳之者皆糟粕之餘。故魯史春秋。學開五傳。國風雅¶ 
頌。分為四詩。去聖愈遠。源流益別。近觀孝經舊註。踳駮尤¶ 
甚。至於迹相祖述。殆且百家。業擅專門。猶將十室。希升堂¶ 
者。必自開戶牖。攀逸駕者。必騁殊軌轍。是以道隱小成。言¶ 
隱浮偽。且傳以通經為義。義以必當為主。至當歸一。精義¶ 
無二。安得不翦其繁蕪而撮其樞要也。韋昭王肅。先儒之¶ 
領袖。虞翻劉邵。抑又次焉。劉炫明安國之本。陸澄譏康成¶ 
<pb:NFKB_QTW_p0041-02a>
之註。在理或當。何必求人。今故特舉六家之異同。會五經¶ 
之旨趣。約文敷暢。義則昭然。分註錯綜。理亦條貫。寫之琬¶ 
王。庶有補於將來。且夫子談經。志取垂訓。雖五孝之用則¶ 
別。而百行之源不殊。是以一章之中。凡有數句。一句之內。¶ 
意有兼明。具載則文煩。略之又義闕。今存於䟽。用廣發揮。¶ 

** 起義堂頌序¶ 
:PROPERTIES:
:TITID: QTWTIT01583
:PERSID: QTWAUT0006
:END:

堯以天下禪舜。舜以天下禪禹。禹將宅百揆。總萬國。一讓¶ 
於稷[:#AS-8C69:●]。再讓於皐繇。稷[:#AS-8C69:●]先舉。彼商與周以之更盛。皐繇¶ 
後大。我國家於茲受命。非舜以考天而疇咨。審靈命之陰¶ 
<pb:NFKB_QTW_p0041-02b>
騭。非禹以享天而德讓。知歷數之有歸。及乎元元閒出。光¶ 
大前慶。垂道德而統運。依清虛而立法。天祚我李。厥惟舊¶ 
哉。并州起義堂者。皇天造帝之初。高祖誓衆之地也。隋氏¶ 
失御。國亂無象。小道自賢。大才胥忌。惟宮室陂池之好。惟¶ 
沈湎暴慢是保。上帝不歆。黎人咸戚。六軍踰海而東敗。萬¶ 
乘過江而南覆。豺狼入邑。䝟貐爭人。黔首囂然。方將無訴。¶ 
我高祖感之。乃龍躍晉水。鳳翔太原。百神前驅。萬姓來奔。¶ 
開咸陽。入天門。用湯武之兵。靜新室之亂。遵唐虞之典。承¶ 
太王之基。率百官受終于文祖。輯五玉班瑞于諸侯。類圓¶ 
<pb:NFKB_QTW_p0041-03a>
禋方之禮備。封功爵德之議允。約法惟。代虐以寬。子惠¶ 
困窮。懷柔蠻貊。金石一變。日月重華。近古以來。未有革命¶ 
易姓若此之盛者也。非天私我有唐。惟天祐于積德。非唐¶ 
求于人庶。惟人懷于累仁。當此之時。太宗內啟聖謀。外行¶ 
專斷。躬擐甲冑。跋履山川。駕英雄而為奧主。一區域而定¶ 
大業。周詩曰。昊天有成命。二后受之。信今之謂也。若夫修¶ 
德以降命。奉命以造邦。源濬者流長。根深者葉茂。天人報¶ 
應。豈相遠哉。觀周之興。始於后稷公劉。承以太王王季。皆¶ 
勤儉忠厚。克廣前烈。至於文王成之。武王啟之。康王安之。¶ 
<pb:NFKB_QTW_p0041-03b>
故卜代三十。卜年八百。天所命也。我唐之興也。始於皐繇¶ 
元元。承以景皇元帝。皆立言邁德。垂裕後昆。至於高祖受¶ 
之。太宗有之。高宗守之。中宗復舊業。睿宗新景福。比之周¶ 
室。我何謝焉。且如陳德明刑。庶其躬稼之績。元宗道要。小¶ 
其避狄之仁。化流率土。狹其江漢之域。義寧大朝。羞其牧¶ 
野之戰。故武德中。太行出大聲曰。唐興理萬年。蓋天之所¶ 
命。年代未可涯也。仲尼曰。惟天為大。惟堯則之。又曰。韶盡¶ 
美矣。又盡善也。非至德。其孰能如此其大者乎。於戲。先后¶ 
捨元子而立予主鬯。煩大位而付予天下。自高祖創業。百¶ 
<pb:NFKB_QTW_p0041-04a>
有六戰。欽承丕緒。十有四載。東西南北。無思不服。山川鬼¶ 
神。亦莫不寧。實惟藝祖儲福之所致。豈予幼孫菲德之所¶ 
及。方將運心於元妙之境。厲志於造化之鑪。發令為祥符。¶ 
施惠為霖雨。任賢為兩曜。仗能為四時。俾天之下。有形者¶ 
遂全。懷生者自足。樹鋪野繭。田種嘉穀。斲雕為樸。捐珠棄¶ 
玉。追大庭而齊風。夢華胥而同俗。非曰能爾。願憑宗祏而¶ 
效焉。癸亥之歲。獻春正月。濟河橫汾。省方展義。存問黎老。¶ 
緬慕本邦。城郭巋然。桑梓如舊。覽風物之憂思。尋王業之¶ 
艱難。惟高祖若天地之開闢。化成萬類。惟太宗若日月之¶ 
<pb:NFKB_QTW_p0041-04b>
照臨。光於四表。舉晉陽之甲。除君側之盜。由唐侯之封。升¶ 
天子之號。肇基發迹。實在於茲。仙駕無所。或顧懷於舊土。¶ 
靈魄無方。儻來歸於此堂。郡縣之所宜嚴奉。前人有言曰。¶ 
禮不忘本。樂殊其德。如姬詠周原。而劉歌沛邑。思我烈祖。¶ 
如聞歎息之音。嗟爾後人。無忘成功之頌。¶ 

** 送李含光赴金壇詩序¶ 
:PROPERTIES:
:TITID: QTWTIT01584
:PERSID: QTWAUT0006
:END:

廣陵李鍊師。上清品人也。撫志雲霞。和光代俗。為予修福¶ 
靈迹。將赴金壇。故賦詩寵行。以美其志。¶ 

** 送李含光還廣陵詩序¶ 
:PROPERTIES:
:TITID: QTWTIT01585
:PERSID: QTWAUT0006
:END:

<pb:NFKB_QTW_p0041-05a>

元靜先生稟和清真。樂道虛極。頃來城闕。善利同人。緬思¶ 
林泉。洗心外俗。予嘉焉重焉。式遂其意。言念于邁。賦詩寵¶ 
行。¶ 

** 送李含光還廣陵詩序¶ 
:PROPERTIES:
:TITID: QTWTIT01586
:PERSID: QTWAUT0006
:END:

鍊師氣遠江山。神清虛白。道高八景。而學兼九流。每發揮¶ 
元宗。啟迪仙籙。延我以玉皇之祚。保我以金丹之期。敬焉¶ 
重焉。深惜此別。因賦詩以餞行云耳。¶ 

** 后土神祠碑序¶ 
:PROPERTIES:
:TITID: QTWTIT01587
:PERSID: QTWAUT0006
:END:

古之王者。皆受天命。禮樂有權。神祇是主。郊兆所設。雖定¶ 
<pb:NFKB_QTW_p0041-05b>
於厥居。精靈所感。則通乎其變。大抵歸正。旁行不流。惟創¶ 
制者為能之。亦安在守文而巳。脽上祠者。本魏地鄈邱之¶ 
舊。而漢家后土之宮。汾水合河。梁山對麓。地形堆阜。天然¶ 
詭異。隆崛岉而特起。忽盤紆而斗絕。景象相傳。肸蠁如在。¶ 
有物不可以終否。有典不可以遂廢。故推而行之。神而明¶ 
之。歲在癸亥。始有事於茲焉。在昔后王。時邁省方。柴燎告¶ 
至。幽隱胥洎。大舜則五載一巡。武帝則三歲一祭。古今代¶ 
變。人神禮煩。朕就為損益。折以法度。一紀再駕。亦無閒焉。¶ 
二十年冬。勒兵三十萬。旌旗亘千里。校獵上黨。至於太原。¶ 

<pb:NFKB_QTW_p0041-06a>

赫威戎於朔陲。沛展義於南夏。肆覲羣后。道有以大備。懷¶ 
柔百神。文無而咸秩。先是有司宿設。恪敬乃事。己未師次¶ 
於齋宮。庚申親祀於后祇。聖考在天。侑而作主。何禮不舉。¶ 
靡神不徧。往者漢氏之祠也。牲以養牛。五歲繭粟。所以貴¶ 
其誠。藉以采席。六重藳秸。所以尚其質。事與古反。義不經¶ 
見。朕因其地而不因其儀。取其得而不取其失。凡牲幣法¶ 
物之事。歌舞接神之類。咨故實於方澤。不遂過於元鼎。此¶ 
皆公卿大夫。鴻生鉅儒。獻其方聞。匡於不逮。朕何有也。且¶ 
王者事天明。事地察。示有本。教以孝。柰何郊丘之禮。猶獨¶ 
<pb:NFKB_QTW_p0041-06b>
以祈穀為名者耶。於戲。享於至誠。錫以繁祉。黃雲蓋於神¶ 
鼎。降光燭於靈壇。自昔巳然。乃今復見。斯固陰精有所寓。¶ 
寶氣為不誣。雖寂寥而不動。亦動之而斯應。顧朕之不德。¶ 
靈感何從。賴累聖儲祉。福流所致。乃眚災肆赦。與物更始。¶ 
大賚天下。有慶兆人。山川鬼神。鳥獸魚鼈。莫不允若。莫不¶ 
咸寧。此所以承覆載。報生植。資元元。盡翼翼。豈與夫封禪¶ 
有牒。專在求仙。祕祝有辭。密於移過而巳。¶ 

** 西嶽太華山碑序¶ 
:PROPERTIES:
:TITID: QTWTIT01588
:PERSID: QTWAUT0006
:END:

天有四序。星辰辨其分。地有五方。山嶽鎮其域。陰陽交暢。¶ 

<pb:NFKB_QTW_p0041-07a>

則品物形矣。精氣相射。則神祇著矣。西嶽太華山者。當少¶ 
陰用事。萬物生華。故曰華山。踞中土西偏。當七官正位。是¶ 
稱西嶽。披圖以察削成。而四方信焉。立表以算其高。五千¶ 
仞明焉。石壁磔豎而雄竦。衆山奔走而傾附。其氣肅。其勢¶ 
威。其行配金。其辰直酉。前對華陽之國。後壓華陰之郡。左¶ 
抱桃林之塞。右產藍田之玉。諒少昊之下都。即蓐收之別¶ 
館也。軒帝遊焉。以會衆神。虞舜柴焉。以覲羣后。爰自夏氏。¶ 
迄於隋室。朝延五姓。載歷三千。祀典相因。舊章未改。壇場¶ 
廟宇。何代不修。一禱三祠。無歲而缺。所以報生殖。事靈神。¶ 
<pb:NFKB_QTW_p0041-07b>
不有怠也。故亦祥休明。災淫慝。未嘗爽也。皇天眷祐。馨我¶ 
烈祖。奄有萬方。逮乎六葉。郊天地。望山川。精意必達。墜典¶ 
咸甄。亦命州將。四時告虔。加視王秩。進號金天。若是何者。¶ 
抑有由焉。予小子之生也。歲景戌。月仲秋。膺少昊之盛德。¶ 
協太華之本命。故常寤寐靈嶽。肸蠁神交。玉帛未陳。幽賛¶ 
必先意而啟。椒醑雖薄。景福杲應期而集。元感昭賽。可一¶ 
二而道邪。記云。下有方士真人。金鼎石室。上有明星玉女。¶ 
仙草瑤池。茅龍一去。毛女千祀。前代帝王。多有僥覬。朕學¶ 
犧文之道。故非斯人之徒。憂在至道之不宏。不憂富貴之¶ 
<pb:NFKB_QTW_p0041-08a>
無永。患在蒼生之不理。不患年壽之若流。以功施四海為¶ 
長生。以業傳百代為不死。焉羨置集靈之宮。虛望非福。立¶ 
存仙之殿。勞思輕舉者哉。於戲。維嶽配天。上弼予志。予欲¶ 
大康兆人。嶽翼予欲。定禮樂諧神人。嶽聽予思。其維嶽降¶ 
神。生此多士。無俾申甫。專美於嵩。語酌古訓。心通神境。善¶ 
而不答。誠而不應。未之有也。嶽其念哉。十有一載。孟冬之¶ 
月。步自京邑。幸於洛師。停鑾廟下。清眺仙掌。雲拂石牀。霓¶ 
裳可接。風過松嶺。仙駕如聞。久勤報德之願。未暇封崇之¶ 
禮。遲迴刻石。梗概銘山。萬姓瞻予。言可復也。¶ 
<pb:NFKB_QTW_p0041-08b>

** 上方大洞真元妙經品序¶ 
:PROPERTIES:
:TITID: QTWTIT01589
:PERSID: QTWAUT0006
:END:

朕聞寥廓之際。真宰存焉。溟涬之初。聖人利見。其教善貸¶ 
而不有。其道日用而惟新。則煥乎雲篆仙書。祕乎瑤篇玉¶ 
簡。非握圖授籙之後。不能行其教。非棲真宅元之士。不能¶ 
窺其文。明真有科。太上留誡。為務度人。歸依大道。是者真¶ 
元聖主。上方開化。無極太上。靈寶天尊。居一氣化均之天。¶ 
九清自然之國。翠華闕庭。紫真宮掖。升千光雲殿。登七珍¶ 
寶座。俯視蒼生。崇猷或略。於是天尊。宣揚教範。命真仙之¶ 
衆。傳經化人。誦之者履天尊之域。行之者遊太上之鄉。故¶ 
<pb:NFKB_QTW_p0041-09a>
洞元靈寶太上天關經云。上方玉虛。明皇天尊。見輕清之¶ 
形儀。衣蒼穹之冠履。運春夏秋冬之動植。主君臣父子之¶ 
枯榮。統三界仙凡修短。禍福增減。是以圖立形儀。欲代人¶ 
歸命信禮。而求長生。仍可敬之。伏聞稱讃上方天尊懺文。¶ 
欽哉。至聖至真。五境出三羅之界。無顛無頂。八方朝七寶¶ 
之宮。統黃上之天元。鎮中央之地極。威光奕奕。神德巍巍¶ 
精叩感通。至誠善應。如人禮念恭信。則見存獲福。香花供¶ 
養。則巳往生天。普願歸依。同成道果。¶ 

** 一切道經音義序¶ 
:PROPERTIES:
:TITID: QTWTIT01590
:PERSID: QTWAUT0006
:END:
<pb:NFKB_QTW_p0041-09b>

朕聞大道幽深。妙門虛寂。龜山之文不測。龍漢之旨難窺。¶ 
況復記錄漸訛。年齡浸遠。黃庭妙。或逢燕彘之疑。縹府¶ 
真言。多有魯魚之失。遂令玉京後進。覽祕篆而無從。金闕¶ 
羣遊。習靈符而有誤。恭惟老氏。國之本宗。遺述元經。朕之¶ 
夙好。詳其乖舛。深可吁嗟。爰命諸觀大德。及兩宮學士。討¶ 
論義理。尋繹沖微。披珠叢玉篇之衆書。考字林說文之羣¶ 
籍。入其閫閾。得其菁華。所音見在一切經音義。凡有一百¶ 
四十卷。其音義目錄及經目。不入此數之中。庶以宣闡青¶ 
元。發揮碧落。毗助風化。訓導甿黎。令其託志希夷。永絕陶¶ 
<pb:NFKB_QTW_p0041-10a>
陰之惑。歸心徼妙。長袪晉亥之迷云爾。¶ 

** 道德真經䟽釋題詞¶ 
:PROPERTIES:
:TITID: QTWTIT01591
:PERSID: QTWAUT0006
:END:

老子者。太上元元皇帝之內號也。元元道宗。降生伊亳。肅¶ 
肅皇祖。命氏我唐。垂裕之訓。無疆之祉。長發遠祥。系本瓜¶ 
瓞。其出處之迹。方冊備記。道家以為玉晨應號。馬遷謂之¶ 
隱君子。而仲尼師之。繙經中其太謾。問禮歎乎龍德。是孔¶ 
某無閒然矣。在周室久之。將導西極。關令尹喜請著書。於¶ 
是演二篇焉。明道德生畜之源。罔不盡此。而其要在乎理¶ 
身理國。理國則絕矜尚華薄。以無為不言為教。故經曰。道¶ 
<pb:NFKB_QTW_p0041-10b>
常無為。而無不為。侯王若能守。萬物將自化。又曰。我無為¶ 
而人自化。我無事而人自富。我好靜而人自正。我無欲而¶ 
人自樸。理身則少私寡慾。以虛心實腹為務。故經曰。常無¶ 
欲以觀其妙。又曰。不貴難得之貨。不見可欲。又曰。塞其兌。¶ 
閉其門。挫其銳。解其紛。而皆守之以柔弱雌靜。故經曰。柔¶ 
勝剛。弱勝強。又曰。知其雄。守其雌。此其大旨也。及乎窮理¶ 
盡性。閉緣息想。處實行權。坐忘遺照。損之又損。元之又元。¶ 
此殆不可得而言傳者矣。其教圓。其文約。其旨暢。其言邇。¶ 
故遊其廊廡者。皆自以為升堂覩奧。及研精覃思。然後知¶ 
<pb:NFKB_QTW_p0041-11a>
其於秋毫之端。萬分未得其一也。經曰。有物混成。先天地¶ 
生。吾不知其名。字之曰道。強為之名曰大。故知大道者。虛¶ 
極妙本之強名。名其通生也。莊子曰。太初有無。有無者。言¶ 
有此妙無也。又曰。無有無名。無名者。未立強名也。故經曰。¶ 
無名天地之始。強名通生曰道。故經曰。有名萬物之母。莊¶ 
子又曰。物得以生謂之德。德得也。言天地萬變旁通。品物¶ 
皆資妙本。而以生成得生為德。故經曰。道生之。德畜之。則¶ 
知道者德之體。德者道之用也。而經分上下者。先明道而¶ 
德次之也。然體用之名可散也。體用之實不可散也。故經¶ 
<pb:NFKB_QTW_p0041-11b>
曰。同出而異名。同謂之元。語其出。則分而為二。咨其同。則¶ 
混而為一。故曰。可散而不可散也。則上經曰。是謂元德。又¶ 
曰。孔德之容。又曰。德者同於德。又曰。常德不離。下經曰。失¶ 
道而後德。又曰。反者道之動。又曰。道生一。又曰。大道甚夷。¶ 
是知體用互陳。遞明精要。不必定名於上下也。經徑也。言¶ 
通徑也。又常也。言通徑常行之道。每惟聖祖垂訓。貽厥孫¶ 
謀。聽理之餘。伏勤講讀。今復一二詮䟽其要妙者。書不盡¶ 
言。粗舉大綱。以裨初學者爾。¶ 

** 賜源乾曜張說考中上詞¶ 
:PROPERTIES:
:TITID: QTWTIT01592
:PERSID: QTWAUT0006
:END:

<pb:NFKB_QTW_p0041-12a>

源乾曜謇謇匪躬。謙謙自牧。正身率下。直道事人。無聞伐¶ 
己之功。每立致君之節。顧問則出納斯允。左右則啟沃居¶ 
多。德行可稱。自宜升擢。張說以道佐時。以忠處事。顏雖不¶ 
犯。嘗聞獻替之誠。言則不諛。自得謀猷之體。政令必俟其¶ 
增損。圖書又藉其刊削。才望兼著。理合襃升。並考中上。¶ 

** 顏子賛¶ 
:PROPERTIES:
:TITID: QTWTIT01593
:PERSID: QTWAUT0006
:END:

杏壇槐市。儒述三千。回也亞聖。某也稱賢。四科之首。百行¶ 
之先。秀而不實。得無慟焉。¶ 

** 張說獻詩賛¶ 
:PROPERTIES:
:TITID: QTWTIT01594
:PERSID: QTWAUT0006
:END:
<pb:NFKB_QTW_p0041-12b>

德重和鼎。功逾濟川。詞林秀發。翰苑光鮮。¶ 

** 盧奐賛¶ 
:PROPERTIES:
:TITID: QTWTIT01595
:PERSID: QTWAUT0006
:END:

專城之重。分陝之雄。人多惠愛。性實謙沖。亦既利物。存乎¶ 
匪躬。為國之寶。不墜家風。¶ 

** 葉法善像賛¶ 
:PROPERTIES:
:TITID: QTWTIT01596
:PERSID: QTWAUT0006
:END:

詞江瀉液。義苑含芬。別有真氣。青溪出雲。卓爾無對。超然¶ 
不羣。幽人薊子。道士封君。¶ 

** 徐堅賛¶ 
:PROPERTIES:
:TITID: QTWTIT01597
:PERSID: QTWAUT0006
:END:

校文天祿。論經上庠。華詞宛麗。雄辨抑揚。¶ 

<pb:NFKB_QTW_p0041-13a>

** 王文郁畫貴妃像賛¶ 
:PROPERTIES:
:TITID: QTWTIT01598
:PERSID: QTWAUT0006
:END:

萬物去來。陰陽反覆。百歲光陰。宛如轉轂。悲樂疾苦。橫夭¶ 
相續。盛衰榮悴。俱為不足。憶昔宮中。爾顏類玉。助內躬蠶。¶ 
傾輸素服。有是德美。獨無五福。生平雅容。清縑半幅。¶ 

** 元元皇帝像賛(并序)¶ 

:PROPERTIES:
:TITID: QTWTIT01599
:PERSID: QTWAUT0006
:END:

我大聖祖誕敷衆妙。光宅上清。貽厥孫謀。屢彰幽賛。晝現¶ 
殊相。空浮瑞色。七耀五明之服。玉童金媛之儀。道釋人天。¶ 
作禮瞻奉。昔真誥傳於羊角。寶祚無疆。今宸儀炳於龍巖。¶ 
妖氛將殄。豈惟歷代師授。前王得一。斯乃宗社降祥。後昆¶ 
<pb:NFKB_QTW_p0041-13b>
惟萬。申命藻繪。示諸郡國。若對寥陽之宇。如臨太極之庭。¶ 
賛曰。¶ 

猗我烈祖。闡教乘時。理身理國。曰希曰夷。上開仙洞。俯視¶ 
靈姿。昭融至道。叶賛無為。巖谷增麗。丹青罔追。神光爍爍。¶ 
淑景遲遲。當朝稱慶。列郡來斯。福祚流衍。千齡在茲。¶ 

** 張天師賛二首¶ 
:PROPERTIES:
:TITID: QTWTIT01600
:PERSID: QTWAUT0006
:END:

邈彼炎漢。天圖中缺。萬彙消殘。三靈蕩越。惟師應運。神威¶ 
迅發。躬侍元元。親傳祕訣。妖毒雲驅。崇山劒裂。大布聲教。¶ 
全清蠱孽。一振無為。永光有截。鸞鶴斯邁。丹青是設。玉相¶ 
<pb:NFKB_QTW_p0041-14a>
真儀。傳芳不歇。¶ 

邈矣真仙。孤高峻節。氣貫穹冥。元元示訣。落落神儀。亭亭¶ 
皓月。誅邪斬精。魅驅鬼徹。漢代明威。流傳不絕。¶ 

** 令長新戒¶ 
:PROPERTIES:
:TITID: QTWTIT01601
:PERSID: QTWAUT0006
:END:

我求令長。保乂下人。人之所為。必有所因。侵漁浸廣。賦役¶ 
不均。使夫離散。莫保其身。徵諸善理。寄爾良臣。與之革故。¶ 
政在惟新。調風變俗。背偽歸真。教先為富。惠恤於貧。無大¶ 
無小。必躬必親。責躬勸農。其惟在勤。墨綬行令。孰不攸遵。¶ 
曷云被之。我澤如春。¶ 
<pb:NFKB_QTW_p0041-14b>

** 黃道游儀銘¶ 
:PROPERTIES:
:TITID: QTWTIT01602
:PERSID: QTWAUT0006
:END:

孰為天大。此焉取則。均以寒暑。分諸晷刻。盈縮不愆。列舍¶ 
不忒。制器垂象。永鑒無惑。¶ 

** 衡山九真觀鐘銘¶ 
:PROPERTIES:
:TITID: QTWTIT01603
:PERSID: QTWAUT0006
:END:

鑄於郡。懸於觀。天長地久福無算。¶ 

** 石橋銘¶ 
:PROPERTIES:
:TITID: QTWTIT01604
:PERSID: QTWAUT0006
:END:

梁園勝躅。碣館佳遊。苔深石暗。山斜路幽。橋非七夕。節是¶ 
三秋。爰停弄杼。共此淹留。¶ 

** 慶唐觀紀聖銘(并序)¶ 

:PROPERTIES:
:TITID: QTWTIT01605
:PERSID: QTWAUT0006
:END:

<pb:NFKB_QTW_p0041-15a>

神也者。妙有物而為言。化也者。應無方而成象。言豈立神¶ 
之主。象徵宰化之知。苟言象之不存焉。則神化或幾乎息¶ 
矣。窮神而極化者。其唯至聖之人乎。我遠祖元元皇帝。道¶ 
家所號太上老君者也。建宗於常無有。立行於不皦昧。知¶ 
雄守雌。為天下谿。知白守辱。為天下谷。故能長上古而日¶ 
新。雕衆形而化淳。韲萬物而不為戾。澤萬代而不為仁。巍¶ 
乎不覩其頂。深乎不測其極。復歸無物。存教迹以立言。奄¶ 
有太清。感聖期以利見。肇我高祖之提劒起晉。太宗之仗¶ 
鉞入秦。鵬搏風雲。麟鬬日月。夏臣醜而巳去。殷鼎輕而未¶ 
<pb:NFKB_QTW_p0041-15b>
徙。老君乃洗然華皓。白驥朱髦。見此龍角之山。示我龍興¶ 
之兆。語絳州大通堡人吉善行曰。吾而唐帝之祖也。告吾¶ 
子孫。長有天下。於是一開赤伏。而萬姓宅心。一麾白旄。而¶ 
六合大定。傳曰。有聲之聲。不過百里。無聲之聲。延及四海。¶ 
非夫神唱明德。翕叶人祇者歟。善行以武德三年二月初¶ 
奉神教。恐無明徵。未之敢洩。至四月。老君又見。曰。石龜出。¶ 
吾言實。於時太宗為秦王討宋金剛。總戎汾絳。晉州長史¶ 
賀若孝義以其狀上啟。遽使親信杜昂就山禮謁。俯仰之¶ 
際。靈貌察焉。昂馳還曰。信矣。廼遣昂善行乘驛表上。比至¶ 
<pb:NFKB_QTW_p0041-16a>
長安。適會郇州獻瑞。石龜有文曰。天下安。千萬日。高祖徵¶ 
其二異。拜善行朝散大夫。命舍人柳憲往祠焉。玉帛既陳。¶ 
尊儀復見。其始覿也。杲杲炅炅。若紅峯綠嶺。吐春日之光¶ 
景。其却隱也。蕭蕭條條。若雨息雲消。視秋天之泬寥。來莫¶ 
知其所自。去莫辨其所往。出於寂寞。入於恍惚。蓋不可得¶ 
而詳諸。汾陽之龍角山者。天地降福之庭。高祖用師之道。¶ 
峯上有華池靈府。下有石穴洞宮。氣接姑射。集神仙之別¶ 
館。脈通霍鎮。潤珠玉之鄰家。高祖以雲轡頻迴。霓裾累𧝬。¶ 
故版廟於行過之所。劃壇於受命之場。刻飾聖容。彩繪真¶ 
<pb:NFKB_QTW_p0041-16b>
衞。神光離合。殿堂宛轉於空閒。雲氣踟躇。笙磬往還於天¶ 
路。因改浮山縣名神山焉。志靈應也。是歲仲秋及五年三¶ 
月。晉州奏老君言。我亳廟之中枯柏更生。子孫當王。又云。¶ 
我神兵助軍伐劉黑闥。立夏當平。事果如言。皆先事之讖¶ 
也。爾後太宗貞觀。則矞雲泊於廟宇。高宗垂拱。則卿雲涌¶ 
於神座。今又祠中柏樹。蒲萄褭而託根。門端桹木。枯枝蓊¶ 
而還茂。謺黛豐本。撲翠繁柯。聚祥烟青靄。黕黕一色。散佳¶ 
氣葱鬱。麟麟萬重。識者以為太和暢陳朽之徵。王會納殊¶ 
隣之象。懼彼虛應。搖然夕惕。朕演靈金根。纂命璿扆。篤學¶ 
<pb:NFKB_QTW_p0041-17a>
道記。常味至言。是用假塗禮樂。託宿仁義。尋末以窺本。澄¶ 
麤以詣精。為無為於此心。事無事於天下。而宗社大福。寰¶ 
縣小康。實上祖惠無疆之休。亦下人率自然之化。夫唯幽¶ 
容昭見。偉事也。神告帝符。[:#AS-9061:⿰王褱]瑞也。發祥善行。吉類也。慶雲¶ 
重作。鴻懿也。戎果附植。合異也。槁榦華滋。蕃熾也。此六者。¶ 
興王之嘉祉。曠歷之絕記者巳。朕不敏。頗聞君子之教矣。¶ 
繼其父者天其祖。習其訓者父其師。揄揚道德。情存孝敬。¶ 
商頌美乎成湯。周雅尊乎后稷。先王之舊典也。吾豈墜其¶ 
文哉。夫戴角之類。龍為之長。羊也定形而不易。龍也神化¶ 
<pb:NFKB_QTW_p0041-17b>
而無端。龍蓋五土之精。國家乘土而王。故改山號名龍角¶ 
焉。乃銘金石。以彰靈變。詞曰。¶ 

思文聖祖。元默靁聲。混兮無名。超兮至清。清入神舍。名損¶ 
物假。身尊元元。後有天下。高祖鳳翔。雲舉晉陽。太宗龍戰。¶ 
風趨秦甸。龍角仙都。王師戒塗。聖形入有。神言出無。瑤衣¶ 
玉騎。告帝天符。神方據我。人亦來蘇。乃立清室。微微謐謐。¶ 
衆仙停蹕。乃興慶雲。氛氛氳氳。再瑞明君。庭有柏兮。遠果¶ 
寄秀。門有桹兮。瘣條更茂。顧慙菲德。蒙神之祐。誦我道經。¶ 
介我神聽。繼明五聖。禋事三靈。請從格言。天德出寧。大道¶ 
<pb:NFKB_QTW_p0041-18a>
幽蔭。湛慈廣接。意路何階。言津難涉。化有影響。神無華葉。¶ 

** 紀泰山銘(并序)¶ 

:PROPERTIES:
:TITID: QTWTIT01606
:PERSID: QTWAUT0006
:END:

朕宅帝位。十有四載。顧惟不德。懵於至道。任夫難任。安夫¶ 
難安。茲朕未知。獲戾於上下。心之浩盪。若涉於大川。賴上¶ 
帝垂休。先后儲慶。宰衡庶尹。交修皇極。四海會同。五典敷¶ 
暢。歲云嘉熟。人用大和。百辟僉謀。倡予封禪。謂孝莫大於¶ 
嚴父。謂禮莫尊於告天。天符既至。人望既積。固請不巳。固¶ 
辭不獲。肆予與夫二三臣。稽虞典。繹漢制。張皇六師。震疊¶ 
九㝢。旌旗有列。士馬無譁。肅肅邕邕。翼翼溶溶。以至於岱¶ 
<pb:NFKB_QTW_p0041-18b>
宗。順也。爾雅云。泰山為東嶽。周官曰。[:#AS-8862:⿱亠兊]州之鎮山。實惟天¶ 
帝之孫。羣靈之府。其方處萬物之始。故稱岱焉。其位居五¶ 
嶽之伯。故稱宗焉。自昔王者。受命易姓。於是乎啟天地。薦¶ 
成功。序圖錄。紀氏號。朕統承先王。茲率厥典。實欲報元天¶ 
之眷命。為蒼生之祈福。豈敢高視千古。自比九皇哉。故設¶ 
壇場於山下。受羣方之助祭。躬封燎於山上。冀一獻之通¶ 
神。斯亦因高崇天。就廣增地之義也。乃仲冬庚寅。有事東¶ 
嶽。類於上帝。配我高祖。在天之神。罔不畢降。粵翌日。禪於¶ 
社首。侑我聖考。祀於皇祇。在地之神。罔不咸舉。暨壬辰。覲¶ 
<pb:NFKB_QTW_p0041-19a>
羣后。上公進曰。天子膺天符納介福。羣臣拜稽首千萬歲。¶ 
慶答歡同。陳誡以德。大渾叶度。彞倫攸敘。三事百揆。時乃¶ 
之功。萬物由庚。兆人允殖。列牧衆宰。時乃之功。一二兄弟。¶ 
篤行孝友。錫類萬國。時惟休哉。我儒制禮。我史作樂。天地¶ 
擾順。時惟休哉。蠻夷戎狄。重譯來貢。累聖之化。朕何慕焉。¶ 
五靈百寶。日來月集。會昌之運。朕何感焉。凡今而後。儆乃¶ 
在位。一王度。齊象法。搉舊章。補缺政。存易。去煩苛。思立¶ 
人極。乃見天則。於戲。天生蒸人。惟后時乂。能以美利利天¶ 
下。事天明矣。地德載物。惟后時相。能以厚生生萬人。事地¶ 
<pb:NFKB_QTW_p0041-19b>
察矣。天地明察。鬼神著矣。惟我藝祖文考。精爽在天。其曰¶ 
懿予幼孫。克享上帝。惟帝時若。馨香其下。丕乃曰有唐氏¶ 
文武之曾孫隆基。誕錫新命。纉戎舊業。永保天祿。子孫其¶ 
承之。予小子敢對揚上帝之休命。則亦與百執事。尚綏兆¶ 
人。將多於前功。而毖彼後患。一夫不獲。萬方其罪予。一人¶ 
有終。上天其知我。朕惟寶行三德。曰慈儉謙。慈者覆無疆¶ 
之言。儉者崇將來之訓。自滿者人損。自謙者天益。苟如是。¶ 
則軌迹易循。基構易守。磨石壁。刻金記。後之人聽詞而見¶ 
心。觀末而知本。銘曰。¶ 

<pb:NFKB_QTW_p0041-20a>

惟天生人。立君以理。惟君受命。奉天為子。代去不留。人來¶ 
無巳。德涼者滅。道高斯起。赫赫高祖。明明太宗。爰革隋政。¶ 
奄有萬邦。罄天張宇。盡地開封。武稱有截。文表時邕。高宗¶ 
稽古。德施周溥。茫茫九夷。削平一鼓。禮備封禪。功齊舜禹。¶ 
巖巖岱宗。衎我神主。中宗紹運。舊邦惟新。睿宗繼明。天下¶ 
歸仁。恭己南面。絪縕化醇。告成之禮。留諸後人。緬予小子。¶ 
重基五聖。匪功伐高。匪德矜盛。欽若祀典。丕承永命。至誠¶ 
動天。福我萬姓。古封泰山。七十二君。或禪奕奕。或禪云云。¶ 
其迹不見。其名可聞。祗遹文祖。光昭舊勳。方士虛誕。儒書¶ 
<pb:NFKB_QTW_p0041-20b>
齷齪。佚后求仙。誣神檢玉。秦災風雨。漢汙編錄。德未合天。¶ 
或承之辱。道在觀政。名非從欲。銘心絕巖。播告羣嶽。¶ 

** 通微道訣碑文¶ 
:PROPERTIES:
:TITID: QTWTIT01607
:PERSID: QTWAUT0006
:END:

人者道之子。道者人之母。子不知母。謂之不孝。人不識道。¶ 
謂之至愚。故上士能勤行。下士惟大笑。背道求道。從迷至¶ 
迷。且魚在水中。水為魚命。人在道中。道為人生。道去則人¶ 
亡。水渴則魚困。不知即身以求道。而乃徇福以喪真。何其¶ 
誤歟。遂積不義之財。以為布施。棄無為之教。別云修善。豈¶ 
知善本破惡。不合邀名。施本濟人。不合求報哉。求道者以¶ 
<pb:NFKB_QTW_p0041-21a>
心為舟。以信為車。車用在於運。舟用在於虛。常取不足。勿¶ 
求有餘。靜心而不繫者。虛舟也。運動而不倦者。信車也。今¶ 
將告爾以元言之首。施勿求福。而福自至。齋勿貪功。而功¶ 
自備。心勿向邪。而道自致。施而求福。福必不足。齋而貪功。¶ 
是謂有欲。向邪求道。是謂聾俗。忠者臣之分。孝者子之心。¶ 
柔弱為趨道之津。誠敬乃入真之馭。不益己。不損物。以不¶ 
貪為寶。以知足為富。內保慈儉。外能和同。念身何來。從道¶ 
而有。少私寡欲。夷心注元。若然者。可為勤行之士。爾其勗¶ 
哉。爾其勗哉。夫大道坦坦。去身不遠。修之於身。其德乃真。¶ 
<pb:NFKB_QTW_p0041-21b>
爾當慎汝身。洗爾心。內養五神。外合一氣。去萬惡。增萬善。¶ 
長生久視。沐浴元波。真經之旨畢於是。不死之方盡於是。¶ 
爾其勗哉。¶ 

** 楊珣碑¶ 
:PROPERTIES:
:TITID: QTWTIT01608
:PERSID: QTWAUT0006
:END:

(闕二字)易與天地準。故君子洗心焉。夫出處審乎時。默語存¶ 
乎道。易成其大。勞謙(闕一字)於吉(闕五字)有人(闕七字)公(闕四字)¶ 
右相國忠之父也。純孝足以合禮。移忠足以和義。體仁足¶ 
以長人。貞固足以幹事。包大易之四德(闕六字)莫京(闕十二字)以¶ 
嗣者矣。公諱珣。字仲珣。華陰人也。叔虞翦圭。自周封晉。伯¶ 
<pb:NFKB_QTW_p0041-22a>
喬食菜。受邑君楊。氏族之先也。黃雀四環(闕九字)潔白(闕五字)¶ 
五公四代乘車輪者。兩漢百人。門閥之宗也。公曾祖汪。隋¶ 
國子祭酒吏部尚書戴國公。探道秉德。(闕四字)大父令本。庫¶ 
部郎中(闕一字)沂(闕一字)三郡守。講信修睦。不隕厥問。烈考志¶ 
謙。青城令。追贈陳留太守。修辭辯學。薄遊以取榮。沖用晦¶ 
德。積慶以垂裕。(闕六字)有(闕一字)光公承(闕二字)之陰騭。體積譱¶ 
之陽報。氣稟清白。生資禮樂。故藝能無不總。博覽無不該。¶ 
嘗讀書至事親章。乃輟卷長歎曰。夫子志在春秋。(闕二字)之¶ 
(闕一字)行在孝經。(闕三字)也乃(闕一字)心所至誓不違親。然鳴鶴¶ 
<pb:NFKB_QTW_p0041-22b>
遠聞。招弓屢辟。確乎不拔。皆以色養懇辭。青城府君每加¶ 
誨誘。俾之從政。公乃(闕五字)面承大人庭訓。孝乎惟孝。友于¶ 
兄弟。施於有政。是亦為政也。府君乃撫而慰之。就成雅志。¶ 
自是三十餘載。非躬薦甘旨。不以潔(闕十一字)定非(闕一字)疾無¶ 
(闕二字)之憂致(闕一字)養極三牲之樂。當時君子議以為難。及¶ 
丁家艱。哀毀踰制。遂結廬墓左。手植松楸。郡縣以孝聞。服¶ 
滿召(闕五字)以旌(闕一字)行。遷延不行者久之。或曰。生極其養。¶ 
不違親以易身。孝本乎仁。豈懷寶而迷國。又太夫人有苦¶ 
切之誡。乃應命焉。換左衞兵曹。以(闕四字)州司士轉杭州司¶ 
<pb:NFKB_QTW_p0041-23a>
士(闕四字)職及欒棘僅起。衰麻外除。謂楚祿萬鐘。永無及巳¶ 
孔門四教。庶有立乎。乃息心參調。優遊著述。尋以親(闕七字)¶ 
察使察罪舉能。(闕二字)元武令公(闕一字)從政也。蘊中和以息¶ 
機。推誠信以動物。草木無夭。況人庶乎。鬼神知感。況豪右¶ 
也。所以堂上鳴琴。(闕八字)所在(闕五字)用公之道。行公之志。推¶ 
以一邑。持宰天下。亦信然乎。神欺輔仁。位不充德。亭伯勞¶ 
於郡掾。仲躬止於太邱。(闕六字)時宰竊位而(闕一字)歎命之不¶ 
偶。(闕三字)猶今享年五十有一。開元五載。遘疾終於元武之¶ 
縣廨。公始自解褐應召。及乎易簣歸(闕一字)凡六徙(闕六字)者¶ 
<pb:NFKB_QTW_p0041-23b>
三(闕一字)人者一(闕四字)之屯(闕一字)無慍恚於三黜。以之造次。¶ 
必周旋於四科。傳曰。涅而不緇。磨而不磷。公之謂矣。夫人¶ 
中山張氏。僕射(闕六字)州希(闕一字)之(闕一字)女。恭儉之德。訓於¶ 
公宮。貞信之教。行於嬪族。命之不造。華年早凋。以開元二¶ 
十七年十月十六日。合葬於岐陽之安平山南原。禮也。天¶ 
寶七載。追贈魏郡太守。夫人中山郡夫人。其孤國忠。濟美¶ 
代業。應期王佐。則我有社稷。爾能衞之。我有廊廟。爾能宰¶ 
之。叶和九功。九功惟序。平章百姓。百姓昭明。俾九流衣冠。¶ 
萬邦黎獻。丕乃大言曰。咸有一德。思皇萬年。時惟爾勞。時¶ 
<pb:NFKB_QTW_p0041-24a>
惟爾弼。若然者。雖我君臣之(闕二字)契理運亦乃祖(闕二字)之¶ 
訓貽厥門風。於是美(闕二字)之克家。霈春澤以流葉。天寶十¶ 
二載三月。重贈公武部尚書。追封鄭國公。夫人鄭國夫人。¶ 
所以彰父教子忠。君嘉臣節也。俾萬載(闕十一字)希音則鉅鹿¶ 
名將。空深漢主之懷。闕里先師。逾愧魯侯之誄。銘曰。¶ 
先王至德。訓人惟孝。倬哉楊侯。獨立名教。宏道由己。聚學¶ 
依仁。悾悾勵節。諄諄奉親。明惟其物。暗不欺神。(闕十二字)顏冉¶ 
其倫。君子委和。嵩神屬慶。挺生王宰。精微亞聖。光爾前烈。¶ 
毗予大政。延贈夏卿。追封舊鄭。安平原兮岐之陽。(闕三字)兮¶ 
<pb:NFKB_QTW_p0041-24b>
(闕二字)鄉。(闕三字)兮(闕三字)冥冥歸兮泉路長。獨九京之豐石。播¶ 
終古兮名揚。¶ 

** 故金紫光祿大夫鴻臚卿越國公景龍觀主贈越¶ 
州都督葉尊師碑銘(并序)¶ 

:PROPERTIES:
:TITID: QTWTIT01609
:PERSID: QTWAUT0006
:END:

朕聞軒轅三皇之盛者尊廣成。唐堯五帝之盛者師尹壽。¶ 
夫以聖人之道。教聖人之才。守之七日。又守之九日。朝徹¶ 
而後能見。獨是道也。入水不濡。蹈火不。嘯叱風雨。鞭笞¶ 
魔魅。無方而後能進。獨是神也。神則惟變。道亦旁通。苟得¶ 
其人。抑所謂神道設教者也。師諱法善。字道元。自諸梁食¶ 
<pb:NFKB_QTW_p0041-25a>
采。是謂葉公。邑亦如之。因而命氏。則昔為南陽人也。曾祖¶ 
道興。祖國重。父慧明。贈歙州刺史。賁邱園者。一貫吾道。食¶ 
舊德者。百代可知。故名溢宇宙之中。身在江海之上。則今¶ 
為古括人也。至隋大業。歲在景子。法師是生。凡六百四十¶ 
二甲子。洎我開元。歲在庚申。形解升雲。則春秋百有七矣。¶ 
其生也。年長而色若孺子。其化也。委蛻而神則默仙。嘗從¶ 
朕遊。仰之彌高。鑽之彌堅。藏察無象。鉤致不測。若言匡國¶ 
輔主。鼓舞發揮焉。朕可推而尊之。不可得而臣也。其始終¶ 
出處之跡。可得而言者。初師甫七歲。涉江而遊。迨及三年。¶ 
<pb:NFKB_QTW_p0041-25b>
人以為溺。及還。問其故。則曰。三青童子引之。憇於華堂峻¶ 
宇。咽靈藥。吸雲漿。太上鎮之。是以留也。十五中毒死。又見¶ 
昔青童曰。天台茅君飛印印其腹。始殊閟絕。良久豁如。師¶ 
以靈應感通。殊尤若此。遂乃杖策遊諸名山。遠訪茅君而¶ 
遇。嶽骨上起。目瞳正方。冰雪綽約。嫣焉微笑曰。爾來乎。爾¶ 
名巳登仙格。身逢魔試。故此相救。宜勉之。當以輔人弼教¶ 
為意。無汲汲於去來也。由是便於青城趙元陽受遁甲步¶ 
元之術。於嵩高韋善俊傳八史雲蹻之道。宴息於括蒼羅¶ 
浮。往還於蓬萊方丈。靈圖祕訣。仙符真度。寶籙生券。冥感¶ 
<pb:NFKB_QTW_p0041-26a>
空傳。臨目而萬八千神。咽胎而千二百息。或潛泳水府。或¶ 
飛步火房。或剖腹滌腸。勿藥自復。或刳腸割膜。投符有加。¶ 
或聚合毒味。服之自若。或徵召鬼物。使之立至。呵叱羣鬼。¶ 
奔走衆神。若陪隷也。故海內稱焉。千轉萬變。先朝寵焉。一¶ 
晝三接。朕在藩邸。累聞道要。及臨㝢縣。虛佇昌言。奸臣寓¶ 
謀。兇醜僭逆。未嘗不先事啟沃。亟申幽賛。故特加紫綬。以¶ 
大公侯之封。而確固黃中。不乘軒冕之賞。可謂德博而施。¶ 
道尊而光者也。適來無迹。為夫子之時。邇去無恡。為夫子¶ 
之順。歲在鶉尾。月鶉火是也。返真懸解。翊日追贈越州都¶ 
<pb:NFKB_QTW_p0041-26b>
督。踰月歸藏於括蒼之山。免朝章。從夙志也。先生幼有奇¶ 
質。長標特操。神照體外。骨秀形表。故萬先生目之曰。子書¶ 
成仙格。方自仙宮。吾將及爾為同僚也。信哉。易曰。君子或¶ 
出或處。出者無山林之逸。處者無軒冕之貴。雖道同則應。¶ 
而迹異難兼。先生養神太和。觀妙元牝。君子或處之盛也。¶ 
金印襲貴。紫綬方來。君子或出之盛也。非夫道臻博大。德¶ 
合神明。其孰能與於此也。故於王室則承恩者五代。當朕¶ 
時則傳道者數人。皆曰宗師。無閒然矣。夫為文者紀其實。¶ 
稱德者尚其訓。先生知余。余寧不述。訓寓言而無愧。可披¶ 
<pb:NFKB_QTW_p0041-27a>
文而相質。銘曰。¶ 

忽然勃然。莫不出焉。油然瀏然。莫不入焉。百昌之源。萬化¶ 
之泉。於此觀妙。實云列仙。列仙伊何。銷化却老。觀妙伊何。¶ 
豈假至道。旁通幽賛。神變靈造。淫祠厲階。無隱不討。討逆¶ 
輔順。功就佐時。藏往察微。業與神期。章紱加等。方來不欺。¶ 
視緣若遺。恍然我思。大有元吉。黃中通理。默仙委蛻。元達¶ 
無巳。葉縣鳧飛。遼城鶴止。元風盛烈。鬱乎千祀。開元二十¶ 
七年歲在己卯十二月己未朔二十六日。乘化而往。彼則¶ 
悠哉。不忘舊情。紀諸事迹。仙山海畔。碑石依然。¶ 

