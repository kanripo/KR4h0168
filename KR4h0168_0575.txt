#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:KR4h0168_NKFB_0574-23a> 
#+PROPERTY: JUAN 0575
欽定全唐文卷五百七十五¶ 

<pb:KR4h0168_NKFB_0575-01a>
　柳宗元(七)¶ 

** 與楊誨之再說車敦勉用和書¶ 
:PROPERTIES:
:TITID: QTWTIT11406
:PERSID: QTWAUT1456
:END:

足下幼時未有以異於眾童。僕未始知足下。及至潭州。乃¶
見足下氣益和。業益專。端重而少言。私心乃喜。知舜之陶¶
器不苦窳為信。然而舜之德可以及土泥。而不化其子何¶
哉。是又不可信也。則足下本有異質。而開發之不早耳。然¶
開發之要在陶煦。然後不失其道。則足下亦教諭之至。固¶
其進如此也。自今者再見足下。文益奇。藝益工。而氣質不¶
更於潭州時。乃信知其良也。中之正不惑於外。君子之道¶
<pb:KR4h0168_NKFB_0575-01b>
也。然則顯然翹然。秉其正以抗於世。世必為敵讎。何也。善¶
人少。不善人多。故愛足下者少。而害足下者多。吾固欲其¶
方其中圓其外。今為足下作說車。可詳觀之。車之說。其有¶
益乎行於世也。足下所持韓生毛穎傳來。僕甚奇其書。恐¶
世人非之。今作數百言。知前聖不必罪俳也。及賀州所未¶
有者文又三篇。此言皆不欲出於世者。足下默觀之。藏焉¶
無或傳焉。吾望之至也。今日有北人來。示將籍田敕。是舉¶
數十年之墜典。必有大恩澤。丈人之冤聞於朝。今是舉也。¶ 

<pb:KR4h0168_NKFB_0575-02a>

必復大任。醜正者莫敢肆其吻矣。甚賀甚賀。僕罪大。不得¶
與於恩澤。然其喜不減於足下者何也。喜聖朝舉數十年¶
墜典。太平之路果辟。則吾之昧昧之罪。亦將有時而明也。¶
方築愚溪東南為室。耕野田圃堂下以詠至理。吾有足樂¶
也。足下過今年。當侍從北下。僕得歸溪上。設肴酒以俟趨¶
拜。足下發南州。當先示僕。得與獵夫漁老。上下水陸。擇味¶
以給膳羞。雖不得久。亦一時之大願也。過是無可道。福來¶
辭行急。不可畱。言不盡所發。不具。某頓首。¶ 
¶
<pb:KR4h0168_NKFB_0575-02b>

** 與楊誨之疏解車義第二書¶ 
:PROPERTIES:
:TITID: QTWTIT11407
:PERSID: QTWAUT1456
:END:

張操來。致足下四月十八日書。始復去年十一月書。言說¶
車之說及親戚相知之道。是二者。吾於足下。固具焉不疑。¶
又何逾歲時而乃克也。徒親戚。不過欲其勤讀書。決科求¶
仕。不為大過。如斯已矣。告之而不更則憂。憂則思復之。復¶
之而又不更則悲。悲則憐之。何也。戚也。安有以堯舜孔子¶
所傳者。而往責焉者哉。徒相知。則思責以堯舜孔子所傳¶
者。就其道施於物斯已矣。告之而不更則疑。疑則思復之。¶
復之而又不更則去之。何也。外也。安有以憂悲且憐之之¶
志。而強役焉者哉。吾於足下。固具是二道。雖百復之。亦將¶ 
<pb:KR4h0168_NKFB_0575-03a>
不巳。况一二。敢怠於言乎。僕之言車也。以內可以守。外可¶
以行其道。今子之說曰。柔外剛中。子何取於車之疏耶。果¶
為車。柔外剛中。則未必不為弊車。果為人。柔外剛中。則未¶
必不為恆人。夫剛柔無常位。皆宜存乎中。有召焉者在外。¶
則出應之。應之咸宜。謂之時中。然後得名為君子。必曰外¶
恆柔。則遭夾谷武子之臺。及為蹇蹇匪躬。以革君心之非。¶
莊以莅乎人。君子其不克歟。中恆剛。則當下氣怡色。濟濟¶
切切。哀矜淑問之事。君子其卒病歟。吾以為剛柔同體。應¶
變若化。然後能志乎道也。今子之意近是也。其號非也。內¶
<pb:KR4h0168_NKFB_0575-03b>
可以守。外可以行其道。吾以為至矣。而子不欲焉。是吾所¶
以惕惕然憂且疑也。今將申告子以古聖人之道。書之言¶
堯曰允恭克讓。言舜曰溫恭允塞。禹聞善言則拜。湯乃改¶
過不恡。高宗曰啟乃心沃朕心。惟此文王。小心翼翼。日昃¶
不暇食。坐以待旦。武王引天下誅紂而代之位。其意宜肆。¶
而曰予小子不敢荒寧。周公踐天子之位。握髮吐哺。孔子¶
曰言忠信行篤敬。其弟子言曰夫子溫良恭儉讓以得之。¶
今吾子曰自度不可能也。然則自堯舜以下。與子果異類¶
耶。樂放弛而愁檢局。雖聖人與子同。聖人能求諸中以厲¶ 
<pb:KR4h0168_NKFB_0575-04a>
乎巳。久則安樂之矣。子則肆之。其所以異乎聖者。在是決¶
也。若果以聖與我異類。則自堯舜以下。皆宜縱目卬鼻。四¶
手八足。鱗毛羽鬣。飛走變化。然後乃可。苟不為是。則亦人¶
耳。而子舉將外之耶。若然者。聖自聖。賢自賢。眾人自眾人。¶
咸任其意。又何以作言語。立道理。千百年天下傳道之。是¶
皆無益於世。獨遺好事者藻繢文字。以矜世取譽。聖人不¶
足重也。故曰中人以上。可以語上。唯上智與下愚不移。吾¶
以子近上智。今其言曰自度不可能也。則子果不能為中¶
人以上耶。吾之憂且疑者以此。凡儒者之所取。大莫尚孔¶
<pb:KR4h0168_NKFB_0575-04b>
子。孔子七十而縱心。彼其縱之也。度不踰矩而後縱之。今¶
子年有幾。自度果能不踰矩乎。而遽樂於縱也。傅說曰。惟¶
狂克念作聖。今夫狙猴之處山。叫呼跳梁。其輕躁狼戾異¶
甚。然得而縶之。未半日。則定坐求食。唯人之為制。其或優¶
人得之。加鞭箠。狎而擾焉。跪起趨走。咸能為人所為者。未¶
有一焉狂奔掣頓。踣弊自絕。故吾信夫狂之為聖也。今子¶
有賢人之資。反不肯為狂之克念者。而曰我不能。捨子其¶
孰能乎。是孟子之所謂不為也。非不能也。凡吾之致書為¶
說車。皆聖道也。今子曰我不能為車之說。但當則法聖道¶ 
<pb:KR4h0168_NKFB_0575-05a>
而內無愧。乃可長久。嗚呼。吾車之說。果不為聖道耶。吾以¶
內可以守外可以行其道告子。今子曰我不能翦翦拘拘¶
以同世取榮。吾豈教子為翦翦拘拘者哉。子何考吾說車¶
之不詳也。吾之所云者。其道自堯舜禹湯高宗文武周公¶
孔子皆由之。而子不謂聖道。抑以吾為與世同波。工為翦¶
翦拘拘者。以是教已。固迷吾文。而懸定吾意。甚不然也。聖¶
人不以人廢言。吾雖少時與世同波。然未嘗翦翦拘拘也。¶
又子自言處眾中偪側擾攘。欲棄去不敢。猶勉強與之居。¶
苟能是。何以不克為車之說耶。忍污雜囂譁。尚可恭其體¶
<pb:KR4h0168_NKFB_0575-05b>
貌。遜其言辭。何故不可吾之說。吾未嘗為佞且偽。其旨在¶
恭寬退讓。以售聖人之道及乎人。如斯而已矣。堯舜之讓。¶
禹湯高宗之戒。文王之小心。武王之不敢荒寧。周公之吐¶
握。孔子之六十九未嘗縱心。彼七八聖人者。所為若是。豈¶
恆愧於心乎。慢其貌。肆其志。茫洋而後言。偃蹇而後行。道¶
人是非。不顧齒類。人皆心非之。曰是禮不足者。甚且見罵。¶
如是而心反不愧耶。聖人之禮讓。其且為偽乎。為佞乎。今¶
子又以行險為車之罪。夫車之為道。豈樂行於險耶。度不¶
得已而至乎險。期勿敗而已耳。夫君子亦然。不求險而利¶ 
<pb:KR4h0168_NKFB_0575-06a>
也。故曰危邦不入。亂邦不居。國無道。其默足以容。不幸而¶
及於危亂。期勿禍而已耳。且子以及物行道為是耶非耶。¶
伊尹以生人為已任。管仲釁浴以伯濟天下。孔子仁之。凡¶
君子為道。捨是宜無以為大者也。今子書數千言。皆未及¶
此。則學古道為古辭。尨然而措於世。其卒果何為乎。是之¶
不為。而甘羅終軍以為慕。棄大而錄小。賤本而貴末。夸世¶
而釣奇。苟求之於後世。以聖人之道為不若二子。僕以為¶
過矣。彼甘羅者。左右反覆。得利棄信。使秦背燕之親己。而¶
反與趙合。以致危於燕。天下是以益知秦無禮不信。視函¶
<pb:KR4h0168_NKFB_0575-06b>
谷關若虎豹之窟。羅之徒實使然也。子而慕之。非夸世歟。¶
彼終軍者。誕譎險薄。不能以道匡漢主好戰之志。視天下¶
之勞。若觀蟻之移穴。翫而不戚。人之死於胡越者。赫然千¶
里。不能諫而又縱臾之。已則決起奮怒。掉強越。挾淫夫。以¶
媒老婦。欲蠱奪人之國。智不能斷。而俱死焉。是無異盧狗¶
之遇嗾。呀呀而走。不顧險阻。唯嗾者之從。何無已之心也。¶
子而慕之。非釣奇歟。二小子之道。吾不欲吾子言之。孔子¶
曰。是聞也。非達也。使二小子及孔子氏。曾不得與琴張牧¶
皮狂者之列。是固不宜以為的也。且吾子之要於世者。處¶ 
<pb:KR4h0168_NKFB_0575-07a>
耶出耶。主上以聖明進有道。興大化。枯槁伏匿縲錮之士。¶
皆思踊躍洗沐。期輔堯舜。萬一有所不及。丈人方用德藝。¶
達於邦家。為大官以立於天下。吾子雖欲為處。何可得也。¶
則固出而已矣。將出於世而仕。未二十而任其心。吾為子¶
不取也。馮婦好搏虎。卒為善士。周處狂橫。一旦改節。皆老¶
而自克。今子素善士。年又甚少。血氣未定。而忽欲為阮咸¶
嵇康之所為。守而不化。不肯入堯舜之道。此甚未可也。吾¶
意足下所以云云者。惡佞之尤。而不悅於恭耳。觀過而知¶
仁。彌見吾子之方其中也。其乏者獨外之圓耳。屈子曰。懲¶
<pb:KR4h0168_NKFB_0575-07b>
於羹者而吹虀。吾子其類是歟。佞之惡。而恭反得罪。聖人¶
所貴乎中者。能時其時也。苟不適其道。則肆與佞同。山雖¶
高。水雖下。其為險而害也。要之不異。足下當取吾說車。申¶
而復之。非為佞而利於險也明矣。吾子惡乎佞。而恭且不¶
欲。今吾又以圓告子。則圓之為號。固子之所宜甚惡。方於¶
恭也。又將千百焉。然吾所謂圓者。不如世之突梯苟冒。以¶
務利乎己者也。固若輪焉。非特於可進也。銳而不滯。亦將¶
於可退也。安而不挫。欲如循環之無窮。不欲如轉丸之走¶
下也。乾健而運。離麗而行。夫豈不以圓克乎。而惡之也。吾¶ 
<pb:KR4h0168_NKFB_0575-08a>
年十七求進士。四年乃得舉。二十四求博學宏詞科。二年¶
乃得仕。其間與常人為㣥輩數十百人。當時志氣類足下。¶
時遭訕罵詬辱。不為之面。則為之背。積八九年。日思摧其¶
形。鋤其氣。雖甚自挫折。然已得號為狂疎人矣。及為藍田¶
尉。畱府庭。旦暮走謁於大官堂下。與卒伍無別。居曹則俗¶
吏滿前。更說買賣商算贏縮。又二年為此。度不能去。益學¶
和其光。同其塵。雖自以為得。然已得號為輕薄人矣。及為¶
御史郎官。自以登朝廷。利害益大。愈恐懼思欲不失色於¶
人。雖戒礪加切。然卒不免為連累廢逐。猶以前時遭狂疎¶
<pb:KR4h0168_NKFB_0575-08b>
輕薄之號。既聞於人。為恭讓未洽。故罪至而無所明之。到¶
永州七年矣。蚤夜惶惶。追思咎過往來甚熟。講堯舜孔子¶
之道亦熟。益知出於世者之難自任也。今足下未為僕嚮¶
所陳者。宜乎欲任己之志。此與僕少時何異。然循吾嚮所¶
陳者而由之。然後知難耳。今吾先盡陳者。不欲足下如吾¶
更訕辱。被稱號。已不信於世。而後知慕中道。費力而多害。¶
故勤勤焉云爾而不巳也。子其詳之熟之。無徒為煩言往¶
復。幸甚。又所言書意有不可者。令僕專專為掩匿覆葢之。¶
慎勿與不知者道。此又非也。凡吾與子往復。皆為言道。道¶ 
<pb:KR4h0168_NKFB_0575-09a>
固公物。非可私而有。假令子之言非是。則子當自求暴揚¶
之。使人皆得刺列。卒采其可者。以正乎已。然後道可顯達¶
也。今乃專欲覆葢掩匿。是固自任其志而不求益者之為¶
也。士傳言。庶人謗於道。子產之鄉校不毀。獨何如哉。君子¶
之過。如日月之蝕。又何葢乎。是事吾不能奉子之教矣。幸¶
悉之。足下所為書言文章極正。其辭奧雅。後來之馳於是¶
道者。吾子且以為蒲捎駃騠。何可當也。其說韓愈處甚好。¶
其他但用莊子國語文字太多。反累正氣。果能遺是。則大¶
善矣。憂閔廢錮。悼籍田之罷。意思懇懇。誠愛我厚者。吾自¶
<pb:KR4h0168_NKFB_0575-09b>
度罪大。敢以是為欣且戚耶。但當把鋤荷鍤。決溪泉為圃¶
以給茹。其隟則浚溝池。藝樹木。行歌坐釣。望青天白雲。以¶
此為適。亦足老死。無戚戚者。時時讀書。不忘聖人之道。已¶
不能用。有我信者。則以告之。朝廷更宰相來。政事益修。丈¶
人日夕還北闕。吾待子郭南亭上。期口言不久矣。至是當¶
盡吾說。今因道人行。麤道大旨如此。宗元白。¶ 

** 答貢士沈起書¶ 
:PROPERTIES:
:TITID: QTWTIT11408
:PERSID: QTWAUT1456
:END:

九月某白。沈侯足下無恙。蒼頭至。得所來問。志氣盈牘。博¶
我以風賦比興之旨。僕之樸騃專魯。而當惠施鍾期之位。¶ 

<pb:KR4h0168_NKFB_0575-10a>

深自恧也。又覽所著文。宏博中正。富我以琳琅珪璧之寶¶
甚厚。僕之狹陋蚩鄙。而膺東阿昭明之任。又自懼也。烏可¶
取識者歡笑。以為知己羞。進越高視。僕所不敢。然特枉將¶
命。猥承厚貺。豈得固拒雅志。默默而已哉。謹以所示。布露¶
於聞人。羅列乎坐隅。使識者動目。聞者傾耳。幾於萬一。用¶
以為報也。嗟乎。僕常病興寄之作。堙鬱於世。辭有枝葉。蕩¶
而成風。益用慨然。間歲興化里蕭氏之廬。覩足下詠懷五¶
篇。僕乃拊掌愜心。吟翫為娛。告之能者。誠亦響應。今乃有¶
<pb:KR4h0168_NKFB_0575-10b>
五十篇之贈。其數相什。其功相百。覽者歎息。謂予知文。此¶
又足下之賜也。幸甚幸甚。勉懋厥志。以取榮盛時。若夫古¶
今相變之道。質文相生之本。高下豐約之所自。長短大小¶
之所出。子之言云。又何訊焉。來使告遽。不獲申盡。輒奉草¶
具。以備還答。不悉。宗元白。¶ 

** 賀進士王參元失火書¶ 
:PROPERTIES:
:TITID: QTWTIT11409
:PERSID: QTWAUT1456
:END:

得楊八書。知足下遇火災。家無餘儲。僕始聞而駭。中而疑。¶
終乃大喜。蓋將弔而更以賀也。道遠言略。猶未能究知其¶
狀。果若蕩焉泯焉。而悉無有。乃吾所以尤賀者也。足下勤¶
奉養。樂朝夕。惟恬安無事是望也。今乃有焚煬赫烈之虞。¶ 

<pb:KR4h0168_NKFB_0575-11a>

以震駭左右。而脂膏滫瀡之具。或以不給。吾是以始而駭¶
也。凡人之言。皆曰盈虛倚伏。去來之不可常。或將大有為¶
也。乃始厄困震悸。於是有水火之孼。有㣥小之慍。勞苦變¶
動。而後能光明。古之人皆然。斯道遼濶誕漫。雖聖人不能¶
以是必信。是故中而疑也。以足下讀古人書。為文章。善小¶
學。其為多能若是。而進不能出㣥士之上以取顯貴者。蓋¶
無他焉。京城人多言足下家有積貨。士之好廉名者。皆畏¶
忌不敢道足下之善。獨自得之心蓄之。銜忍而不出諸口。¶
<pb:KR4h0168_NKFB_0575-11b>
以公道之難明。而世之多嫌也。一出口則蚩蚩者以為得¶
重賂。僕自貞元十五年見足下之文章。蓄之者蓋六七年¶
未嘗言。是僕私一身而負公道久矣。非特負足下也。及為¶
御史尚書郎。自以幸為天子近臣。得奮其舌思。以發明足¶
下之鬱塞。然時稱道於行列。猶有顧視而竊笑者。僕良恨¶
修己之不亮。素譽之不立。而為世嫌之所加。常與孟幾道¶
言而痛之。乃今幸為天火之所滌盪。凡眾之疑慮。舉為灰¶
埃。黔其廬。赭其垣。以示其無有。而足下之才能。乃可顯白¶
而不污。其實出矣。是祝融回祿之相吾子也。則僕與幾道¶
十年之相知。不若茲火一夕之為足下譽也。宥而彰之。使¶ 
<pb:KR4h0168_NKFB_0575-12a>
夫蓄於心者。咸得開其喙。發策決科者。授子而不慄。雖欲¶
如嚮之蓄縮受侮。其可得乎。於茲吾有望於爾。是以終乃¶
大喜也。古者列國有災。同位皆相弔。許不弔災。君子惡之。¶
今吾之所陳若是。有以異乎古。故將弔而更以賀也。顏曾¶
之養。其為樂也大矣。又何闕焉。足下前要僕文章古書。極¶
不忘。候得數十幅。乃併往耳。吳二十一武陵來。言足下為¶
醉賦及對問大善。可寄一本。僕近亦好作文。與在京城時¶
頗異。思與足下輩言之。桎梏甚固。未可得也。因人南來。致¶
書訪死生。不悉。宗元白。¶ 
¶
<pb:KR4h0168_NKFB_0575-12b>

** 答韋中立論師道書¶ 
:PROPERTIES:
:TITID: QTWTIT11410
:PERSID: QTWAUT1456
:END:

二十一日。宗元白。辱書。云欲相師。僕道不篤。業甚淺近。環¶
顧其中。未見可師者。雖嘗好言論為文章。甚不自是也。不¶
意吾子自京師來蠻夷間。乃幸見取。僕自卜固無取。假令¶
有取。亦不敢為人師。為眾人師且不敢。况敢為吾子師乎。¶
孟子稱人之患在好為人師。由魏晉氏以下。人益不事師。¶
今之世不聞有師。有輒譁笑之以為狂人。獨韓愈奮不顧¶
流俗。犯笑侮。收召後學。作師說。因抗顏而為師。世果㣥怪¶
聚駡。指目牽引。而增與為言辭。愈以是得狂名。居長安。炊¶ 
<pb:KR4h0168_NKFB_0575-13a>
不暇熟。又挈挈而東。如是者數矣。屈子賦曰。邑犬㣥吠。吠¶
所怪也。僕往聞庸蜀之南。恆雨少日。日出則犬吠。予以為¶
過言。前六七年僕來南。二年冬。幸大雪踰嶺。被南越中數¶
州。數州之犬。皆蒼黃吠噬。狂走者累日。至無雪乃已。然後¶
始信前所聞者。今韓愈既自以為蜀之日。而吾子又欲使¶
吾為越之雪。不以病乎。非獨見病。亦以病吾子。然雪與日¶
豈有過哉。顧吠者犬耳。度今天下不吠者幾人。而誰敢衒¶
怪於㣥目。以召鬧取怒乎。僕自謫過以來。益少志慮。居南¶
中九年。增脚氣病。漸不喜鬧。豈可使呶呶者早暮咈吾耳。¶
<pb:KR4h0168_NKFB_0575-13b>
騷吾心。則固僵仆煩憒。逾不可過矣。平居望外遭齒舌不¶
少。獨欠為人師耳。抑又聞之。古者重冠禮。將以責成人之¶
道。是聖人所尤用心者也。數百年來。人不復行。近有孫昌¶
允者。獨發憤行之。既成禮。明日造朝。至外廷。薦笏言於卿¶
士曰。某子冠畢。應之者咸憮然。京兆尹鄭叔則怫然曳笏¶
卻立。曰。何預我耶。廷中皆大笑。天下不以非鄭尹而怪孫¶
子。何哉。獨為所不為也。今之命師者大類此。吾子行厚而¶
辭深。凡所作皆恢恢然有古人形貌。雖僕敢為師。亦何所¶
增加也。假而以僕年先吾子。聞道著書之日不後。誠欲往¶ 
<pb:KR4h0168_NKFB_0575-14a>
來言所聞。則僕固願悉陳中所得者。吾子苟自擇之。取某¶
事。去某事。則可矣。若定是非以教吾子。僕才不足。而又畏¶
前所陳者。其為不敢也決矣。吾子前所欲見吾文。既悉以¶
陳之。非以耀明於子。聊欲以觀子氣色。誠好惡何如也。今¶
書來言者皆大過。吾子誠非佞譽誣諛之徒。直見愛甚故¶
然耳。始吾幼且少。為文章。以辭為工。及長。乃知文者以明¶
道。是故不苟為炳炳烺烺。務采色夸聲音而以為能也。凡¶
我所陳。皆自謂近道。而不知道之果近乎遠乎。吾子好道¶
而可吾文。或者其於道不遠矣。故吾每為文章。未嘗敢以¶
<pb:KR4h0168_NKFB_0575-14b>
輕心掉之。懼其剽而不留也。未嘗敢以怠心易之。懼其弛¶
而不嚴也。未嘗敢以昏氣出之。懼其昧沒而雜也。未嘗敢¶
以矜氣作之。懼其偃蹇而驕也。抑之欲其奧。揚之欲其明。¶
疎之欲其通。廉之欲其節。激而發之欲其清。固而存之欲¶
其重。此吾所以羽翼夫道也。本之書以求其質。本之詩以¶
求其恆。本之禮以求其宜。本之春秋以求其斷。本之易以¶
求其動。此吾所以取道之原也。參之穀梁氏以厲其氣。參¶
之孟荀以暢其支。參之莊老以肆其端。參之國語以博其¶
趣。參之離騷以致其幽。參之太史以著其潔。此吾所以旁¶ 
<pb:KR4h0168_NKFB_0575-15a>
推交通而以為之文也。凡若此者。果是耶非耶。有取乎。抑¶
其無取乎。吾子幸觀焉擇焉。有餘以告焉。苟亟來以廣是¶
道。子不有得焉。則我得矣。又何以師云爾哉。取其實而去¶
其名。無招越蜀吠怪。而為外廷所笑。則幸矣。宗元復白。¶ 

** 答貢士元公瑾論仕進書¶ 
:PROPERTIES:
:TITID: QTWTIT11411
:PERSID: QTWAUT1456
:END:

二十八日。宗元白。前時所枉文章。諷讀累日。辱致來簡。受¶
賜無量。然竊觀足下所以殷勤其文旨者。豈非深寡和之¶
憤。積無徒之歎。懷不能已。赴訴於僕乎。如僕尚何為者哉。¶
且士之求售於有司。或以文進。或以行。達者稱之。不患無¶
<pb:KR4h0168_NKFB_0575-15b>
成。足下之文。左馮翊崔公先唱之矣。秉筆之徒。由是增敬。¶
足下之行。汝南周穎客又先唱之矣。逢掖之列。亦以加慕。¶
夫如是。致隆隆之譽不久矣。又何戚焉。古之道。上延乎下。¶
下信乎上。上下洽通。而薦能之功行焉。故天子得宜為天¶
子者。薦之於天。諸侯得宜為諸侯者。薦之於王。大夫得宜¶
為大夫者。薦之於君。士得宜為士者。薦於有司。薦於天。堯¶
舜是也。薦於王。周公之徒是也。薦於君。鮑叔牙子罕子皮¶
是也。薦於有司而專其美者。則僕未之聞也。是誠難矣。古¶
猶難之。而况今乎。獨不得與足下偕生中古之間。進相援¶ 
<pb:KR4h0168_NKFB_0575-16a>
也。退相拯也。已乃出乎今世。雖王林國韓長孺復生。不能¶
為足下抗手而進。以取僇笑。矧僕之齷齪者哉。若將致僕¶
於奔走先後之地。而役使之。則勉充雅素。不敢告憊。嗚呼。¶
始僕之志學也。甚自尊大。頗慕古之大有為者。汨沒至今。¶
自視缺然。知其不盈素望久矣。上之不能交誠明。達德行。¶
延孔子之光燭於後來。次之未能勵材能。興功力。致大康¶
於民。垂不滅之聲。退乃倀倀於下列。呫呫於末位。偃仰驕¶
矜。道人短長。不亦冒先聖之誅乎。固吾不得已耳。樹勢使¶
然也。穀梁子曰。心志既通。而名譽不聞。友之過也。蓋舉知¶
<pb:KR4h0168_NKFB_0575-16b>
揚善。聖人不非。况足下有文行。唱之者有其人矣。繼其聲¶
者。吾敢闕焉。其餘去就之說。則足下觀時而已。不悉。宗元¶
白。¶ 

** 答嚴厚輿論師道書¶ 
:PROPERTIES:
:TITID: QTWTIT11412
:PERSID: QTWAUT1456
:END:

二十五日。某白馮翊嚴生足下。得生書。言為師之說。怪僕¶
所作師友箴與答韋中立書。欲變僕不為師之志。而屈己¶
為弟子。凡僕所為二文。其卒果不異。僕之所避者名也。所¶
憂者其實也。實不可一日忘。僕聊歌以為箴。行且求中以¶
益己。慄慄不敢暇。又不敢自謂有可師於人者耳。若乃名¶ 
<pb:KR4h0168_NKFB_0575-17a>
者。方為薄世笑罵。僕脆怯。尤不足當也。內不足為。外不足¶
當眾口。雖懇懇見迫。其若吾子何。實之要。二文中皆是也。¶
吾子其詳讀之。僕見解不出此。吾子所云仲尼之說。豈易¶
耶。仲尼可學。不可為也。學之至。斯則仲尼矣。未至而欲行¶
仲尼之事。若宋襄公好霸而敗國。卒中矢而死。仲尼豈易¶
言耶。馬融鄭元者。二子獨章句師耳。今世固不少章句師。¶
僕幸非其人。吾子欲之。其有樂而望吾子者矣。言道講古¶
窮文辭以為師。則固吾屬事。僕才能勇敢不如韓退之。故¶
又不為人師。人之所見有同異。吾子無以韓責我。若曰僕¶
<pb:KR4h0168_NKFB_0575-17b>
拒千百人。又非也。僕之所拒。拒為師弟子名。而不敢當其¶
禮者也。若言道講古窮文辭。有來問我者。吾豈嘗瞋目閉¶
口耶。敬叔吾所信愛。今不得見其人。又不敢廢其言。吾子¶
文甚暢遠。恢恢乎其闢大路將疾馳也。攻其車。肥其馬。長¶
其筴。調其六轡。中道之行大都。捨是又奚師歟。亟謀於知¶
道者而考諸古。師不乏矣。幸而亟來。終日與吾子言。不敢¶
倦。不敢愛。不敢肆。苟去其名全其實。以其餘易其不足。亦¶
可交以為師矣。如此無世俗累而有益乎己。古今未有好¶
道而避是者。宗元白。¶ 

<pb:KR4h0168_NKFB_0575-18a>

** 報袁君陳秀才避師名書¶ 
:PROPERTIES:
:TITID: QTWTIT11413
:PERSID: QTWAUT1456
:END:

秀才足下。僕避師名久矣。往在京都。後學之士到僕門。日¶
或數十人。僕不敢虛其來意。有長必出之。有不至必惎之。¶
雖若是。當時無師弟子之說。其所不樂為者。非以師為非。¶
弟子為罪也。有兩事。故不能。自視以為不足為。一也。世久¶
無師弟子。決為之。且見非。且見罪。懼而不為。二也。其大說¶
具答韋中立書。今以往可觀之。秀才貌甚堅。辭甚強。僕自¶
始覿。固奇秀才。及見兩文。愈益奇。雖在京都日數十人到¶
<pb:KR4h0168_NKFB_0575-18b>
門者。誰出秀才右耶。前已必秀才可為成人。僕之心固虛¶
矣。又何鯤鵬互鄉於尺牘哉。秋風益高。暑氣益衰。可偶居¶
卒談。秀才時見咨。僕有諸內者。不敢愛惜。大都文以行為¶
本。在先誠其中。其外者當先讀六經。次論語孟軻書皆經¶
言。左氏國語莊周屈原之辭。稍采取之。穀梁子太史公甚¶
峻潔。可以出入。餘書俟文成。異日討也。其歸在不出孔子。¶
此其古人賢士所懍懍者。求孔子之道。不於異書。秀才志¶
於道。慎勿怪。勿雜。勿務速顯。道苟成。則勃然爾。久則蔚然¶
爾。源而流者。歲旱不涸。蓄穀者不病凶年。蓄珠玉者不虞¶
殍死矣。然則成而久者。其術可見。雖孔子在。為秀才計。未¶ 
<pb:KR4h0168_NKFB_0575-19a>
必過此。不具。宗元白。¶ 

** 答韋珩示韓愈相推以文墨事書¶ 
:PROPERTIES:
:TITID: QTWTIT11414
:PERSID: QTWAUT1456
:END:

足下所封示退之書云。欲推避僕以文墨事。且以勵足下。¶
若退之之才。過僕數等。尚不宜推避於僕。非其實可知。固¶
相假借為之詞耳。退之所敬者。司馬遷揚雄。遷於退之。固¶
相上下。若雄者。如太元法言及四愁賦。退之獨未作耳。使¶
作之。加恢奇。至他文過揚雄遠甚。雄之遣言措意。頗短局¶
滯[:#AS-8DBB:⿰⺡⿱止⿰]。不若退之猖狂恣睢肆意有所作。若然者。使雄來。尚¶
不宜推避。而况僕耶。彼好獎人善。以為不屈己。善不可獎。¶
<pb:KR4h0168_NKFB_0575-19b>
故慊慊云爾也。足下幸勿信之。且足下志氣高。好讀南北¶
史書。通國朝事。穿穴古今。後來無能和。而僕稚駿。卒無所¶
為。但趦趄文墨筆硯淺事。今退之不以吾子勵僕。而反以¶
僕勵吾子。愈非所宜。然卒篇欲足下自挫抑合當世事以¶
固當。雖僕亦知無出此。吾子年甚少。知己者如麻。不患不¶
顯。患道不立耳。此僕以自勵。亦以佐退之勵足下。不宣。宗¶
元頓首再拜。¶ 

** 答貢士廖有方論文書¶ 
:PROPERTIES:
:TITID: QTWTIT11415
:PERSID: QTWAUT1456
:END:

三日。宗元白。自得秀才書。知欲僕為序。然吾為文。非苟然¶ 
<pb:KR4h0168_NKFB_0575-20a>
易也。於秀才則吾不敢愛。吾在京師時。好以文寵後輩。由¶
吾文知名者。亦為不少焉。自遭斥逐禁錮。益為輕薄小兒¶
譁囂。㣥朋增飾無狀。當途人率謂僕垢污重厚。舉將去而¶
遠之。今不自料而序秀才。秀才無乃未得嚮時之益。而受¶
後事之累。吾是以懼。潔然盛服。而與負塗者處。而又何賴¶
焉。然觀秀才勤懇。意甚久遠。不為頃刻私利欲以就文雅。¶
則吾曷敢以讓。當為秀才言之。然而無顯出於今之世。視¶
不為流俗所扇動者。乃以示之。既無以累秀才。亦不以增¶
僕之詬罵也。計無宜於此。若果能是。則吾之荒言出矣。宗¶
<pb:KR4h0168_NKFB_0575-20b>
元白。¶ 

** 答貢士蕭纂求為師書¶ 
:PROPERTIES:
:TITID: QTWTIT11416
:PERSID: QTWAUT1456
:END:

十二日。宗元白。始者負戴經籍。退跡野廬。塊守蒙陋。坐自¶
擁塞。不意足下曲見記憶。遠辱書訊。貺以高文。開其知思。¶
而又超僕以宗師之位。貸僕以邱山之號。流汗伏地。不知¶
逃匿。幸過厚也。前時獲足下灌鍾城銘。竊用唱導於聞人。¶
僕常赧然。羞其僭踰。今覽足下尺牘。殷勤備厚。似欲僕贊¶
譽者。此固所願也。詳視所貺。曠然以喜。是何旨趣之博大。¶
詞采之蔚然乎。鼓行於秀造之列。此其戈矛矣。舉以見投。¶ 

<pb:KR4h0168_NKFB_0575-21a>

為賜甚大。俯用忖度。不自謂宜。顧視何德而克堪哉。且又¶
教以耘其蕪穢。甚非所宜。僕不敢聞也。其他唯命。宗元白。¶ 

** 報崔黯秀才論為文書¶ 
:PROPERTIES:
:TITID: QTWTIT11417
:PERSID: QTWAUT1456
:END:

崔生足下。辱書及文章。辭意良高。所嚮慕不凡近。誠有意¶
乎聖人之言。然聖人之言。期以明道。學者務求諸道而遺¶
其辭。辭之傳於世者。必由於書。道假辭而明。辭假書而傳。¶
要之之道而已耳。道之及。及乎物而已耳。斯取道之內者¶
也。今世因貴辭而矜書。粉澤以為工。遒密以為能。不亦外¶
<pb:KR4h0168_NKFB_0575-21b>
乎。吾子之所言道。匪辭而書。其所望於僕。亦匪辭而書。是¶
不亦去及物之道愈以遠乎。僕嘗學聖人之道。身雖窮。志¶
求之不已。庶幾可以語於古。恨與吾子不同州部。閉口無¶
所發明。觀吾子文章。自秀士可通聖人之說。今吾子求於¶
道也外。而望於予也愈外。是其可惜歟。吾且不言。是負吾¶
子數千里不棄朽廢者之意。故復云爾也。凡人好辭工書¶
者。皆病癖也。吾不幸蚤得二病。學道以來。日思砭鍼攻熨。¶
卒不能去。纏結心腑牢甚。願斯須忘之而不克。竊嘗自毒。¶
今吾子乃始欽欽思易吾病。不亦惑乎。斯固有潛塊積瘕。¶
中子之內藏。恬而不悟。可憐哉。其卒與我何異。均之二病。¶ 

<pb:KR4h0168_NKFB_0575-22a>

書字益下。而子之意又益下。則子之病又益篤。甚矣子癖¶
於伎也。吾嘗見病心腹人。有思啗土炭嗜酸醎者。不得則¶
大戚。其親愛之者不忍其戚。因探而與之。觀吾子之意。亦¶
已戚矣。吾雖未得親愛吾子。然亦重來意之勤。有不忍矣。¶
誠欲分吾土炭酸醎。吾不敢愛。但遠言其證不可也。俟面¶
乃悉陳吾狀。未相見。且試求良醫為方已之。苟能已。大善。¶
則及物之道。專而易通。若積結既定。醫無所能已。幸期相¶
見時。吾決分子其啗嗜者。不具。宗元白。¶ 
¶
<pb:KR4h0168_NKFB_0575-22b>

** 答吳秀才謝示新文書¶ 
:PROPERTIES:
:TITID: QTWTIT11418
:PERSID: QTWAUT1456
:END:

某白。向得秀才書及文章。類前時所辱遠甚。多賀多賀。秀¶
才志為文章。又在族父處蚤夜孜孜。何畏不日日新又日¶
新也。雖間不奉對。苟文益日新。則若亟見矣。夫觀文章。宜¶
若懸衡然。增之銖兩則俯。反是則仰。無可私者。秀才誠欲¶
令吾俯乎。則莫若增重其文。今觀秀才所增益者。不啻銖¶
兩。吾固伏膺而俯矣。愈重則吾俯滋甚。秀才其懋焉。苟增¶
而不已。則吾首懼至地耳。又何間疎之患乎。還答不悉。宗¶
元白。¶ 

** 復杜溫夫書¶ 
:PROPERTIES:
:TITID: QTWTIT11419
:PERSID: QTWAUT1456
:END:

<pb:KR4h0168_NKFB_0575-23a>

二十五日。宗元白。兩月來三辱生書。書皆逾千言。意若相¶
望僕以不對答引譽者。然僕誠過也。而生與吾文又十卷。¶
噫亦多矣。文多而書頻。吾不對答而引譽。宜可自反。而來¶
徵不肯相見。亟拜亟問。其得終無辭乎。凡生十卷之文。吾¶
已略觀之矣。吾性駿滯。多所未甚諭。安敢懸斷是且非耶。¶
書抵吾必曰周孔。周孔安可當也。儗人必於其倫。生以直¶
躬見抵。宜無所諛道。而不幸乃曰周孔吾。吾豈得無駭怪。¶
且疑生悖亂浮誕。無所取幅尺。以故愈不對答。來柳州。見¶
<pb:KR4h0168_NKFB_0575-23b>
一刺史。即周孔之。今而去吾。道連而謁於潮。之二邦。又得¶
二周孔。去之京師。京師顯人為文詞立聲名以千數。又宜¶
得周孔千百。何吾生胷中擾擾焉多周孔哉。吾雖少為文。¶
不能自雕斵。引筆行墨。快意累累。意盡便止。亦何所師法。¶
立言狀物。未嘗求過人。亦不能明辨生之才致。但見生用¶
助字不當律令。唯以此奉答。所謂乎歟耶哉夫者。疑辭也。¶
矣耳焉也者。決辭也。今生則一之。宜考前聞人所使用與¶
吾言類且異。慎思之則一益也。庚桑子言藿蠋鵠卵者。吾¶
取焉。道連而謁於潮。其卒可化乎。然世之求知音者。一遇¶
其人。或為十數文。即務往京師。急日月。犯風雨。走謁門戶。¶ 

<pb:KR4h0168_NKFB_0575-24a>

以冀苟得。今生年非甚少。而自荊來柳。自柳將道連而謁¶
於潮。途遠而深矣。則其志果有異乎。又狀貌嶷然類丈夫。¶
視端形直。心無歧徑。其質氣誠可也。獨要謹充之爾。謹充¶
之。則非吾獨能。生勿怨。亟之二邦以取法。時思吾言。非固¶
拒生者。孟子曰。予不屑之教誨也者。是亦教誨而已矣。宗¶
元白。¶ 

** 上門下李夷簡相公陳情書¶ 
:PROPERTIES:
:TITID: QTWTIT11420
:PERSID: QTWAUT1456
:END:

月日。使持節柳州諸軍事守柳州刺史柳宗元。謹再拜獻¶
<pb:KR4h0168_NKFB_0575-24b>
書於相公閤下。宗元聞有行三塗之艱。(一有難字)而墜千仞之¶
下者。仰望於道。號以求出。過之者日千百人。皆去而不顧。¶
就令哀而顧之者。不過攀木俯首。深矉太息。良久而去耳。¶
卒無可奈何。然其人猶望而不止也。俄而有若烏獲者。持¶
長綆千尋。徐而過焉。其力足為也。其器足施也。號之而不¶
顧。顧而曰不能力。則其人知必死於大壑矣。何也。是時不¶
可遇而幸遇焉。而又不逮乎己。然後知命之窮。勢之極。其¶
卒呼憤自斃。不復望於上矣。宗元曩者齒少心銳。徑行高¶
步。不知道之艱。以陷乎大阨。窮躓殞墜。廢為孤囚。日號而¶
望者十四年矣。其不顧而去與顧而深矉者。俱不乏焉。然¶ 
<pb:KR4h0168_NKFB_0575-25a>
猶仰首伸吭。張目而視曰。庶幾乎其有異俗之心。非常之¶
力。當路而垂仁者耶。今閤下以仁義正直。入居相位。宗元¶
實竊拊心自慶。以為獲其所望。故敢致其詞以聲其哀。若¶
又捨而不顧。則知沈埋踣斃。無復振矣。伏惟動心焉。宗元¶
得罪之由。致謗之自。以閤下之明。其知之久矣。繁言蔓詞。¶
秪益為黷。伏惟念墜者之至窮。錫烏獲之餘力。舒千尋之¶
綆。垂千仞之艱。致其不可遇之遇。以卒成其幸。庶號而望¶
者得畢其誠。無使呼憤自斃。沒有餘恨。則士之死於門下¶
者宜無先焉。生之通塞。決在此舉。無任戰汗隕越之至。不¶
<pb:KR4h0168_NKFB_0575-25b>
宣。宗元惶恐再拜。¶ 

¶
