#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0509-18a> ¶¶
#+PROPERTY: JUAN 0510
欽定全唐文卷五百十¶ 

<pb:NFKB_QTW_p0510-01a>

* 陸長源¶ 
:PROPERTIES:
:PERSID: QTWAUT1353
:END:

長源字泳之。吳人。歷汝州剌史。貞元十二年檢校禮部尚書。為宣武軍行軍司馬。以峻法繩下。節度使董晉卒。長源知留後。為兵士所殺。贈尚書左僕射。¶ 

** 僧常滿智真等於倡家飲酒烹宰雞鵝判¶ 
:PROPERTIES:
:TITID: QTWTIT10287
:PERSID: QTWAUT1353
:END:

且口說如來之教。在處貪財。身著無垢之衣。終朝食肉。苦行未同迦葉。自謂頭陀。神通何有淨名。入諸淫舍。犯爾嚴戒。黷我明刑。¶ 

** 斷金華觀道士盛若虛判¶ 
:PROPERTIES:
:TITID: QTWTIT10288
:PERSID: QTWAUT1353
:END:

本是樵童牧豎。偶然戴幘依師。不游元牝之門。莫鑒丹田之義。早聞僭犯。苟乃包容。作孽既多。為弊斯久。常住錢穀。惟貯私家。三盞香燈。不修數夕。至於婢僕。遍結親情。良賤不分。兒女盈室。行齊犬馬。義悖清廉。恣伊非類之徒。負我無為之教。貸其死狀。尚任生全。量決二十。便勒出院。別召精潔玉守。務在焚修。¶ 

** 上宰相書¶ 
:PROPERTIES:
:TITID: QTWTIT10289
:PERSID: QTWAUT1353
:END:

月日。太中大夫守汝州刺史兼御史中丞本州防禦使陸¶ 
<pb:NFKB_QTW_p0510-02a>
長源謹奉書相國閤下。相公以命世之畧。應佐時之器。發文苑之鴻猷。繼台庭之盛業。聖上傾心。以待相公之啟沃。天下側耳。以待相公之政理。豈得與房杜異日。而不與蘇宋同年哉。某比在朝廷。接君子之步武。聽哲人之語言。區區之誠。願盡於此。今上聰明英武。自漢魏以來。賢君哲后未有如今上者。自臨極以來。宰相未有如房杜蘇宋者。何偶聖之有期。而得賢之無路。蓋有以也。夫誡人之失。亦由端其躬。而後求影之直。故宰相者。導生人之本。稽政化之源。正辭以固之。平氣以待之。物有其官。官得其人。則提綱而網目張。振領而毛裘舉。至如移制度。平軍國。事關社稷者。斯在宸衷。猶望宰相自古況今。獻可替否。其餘朝廷之常典。㣥司之闕務。弛張由於下筆。指顧在於一言。使政歸常典。理革前弊。和氣浹於下。清風穆於上。自然宰輔之事行。弻諧之義暢。何必捨其易而攻其難。犯龍鱗之不測。蹈虎尾而莫顧哉。其宰相之寄也。在於用賢。賢不濫而人自理。次於秉政。政不撓而國自安。用賢者。除改是也。秉政者。賞罰是也。其用賢也。絕黨與。捨憎嫌。使韋弦各施。輪轅適用。頃者之用人也。聲利以撓其心。愛惡而昬其識。以枉為¶ 
<pb:NFKB_QTW_p0510-03a>
直。破觚為圓。除改出於門庭。賞罰隨其情欲。求道行事舉。其可得乎。且尚書六司。天下之理本。兵部無戎帳。戶部無版圖。虞水不管山川。金倉不司錢穀。光祿不供酒。衞尉不供幕。祕書不校勘。著作不修撰。官曹虛設。祿俸枉請。計考者假而為資。養聲者籍而為地。一隅如是。諸司悉然。欲求網目張。裘毛舉。其可得乎。此宰相之職也。且棟傾者正之。則屋無壓焉之懼。疾甚者攻之。則人無祲沴之患。正傾在於良匠。攻疾在於良醫。故政化失。諫臣得抗疏以論之。敗累興。憲官得持法而繩之。諫臣須謇謇匪躬之士。憲官須孜孜嫉惡之人。今悉求溫潤美秀沈默宏寬者為之。蓋北轅適楚。圓鑿方枘。欲求扶傾愈疾。其可得乎。貞元初。兵戈初解。蝗旱為災。邑多逃亡。人士殍餒。至使官廚有闕。國用增艱。王制曰。國無九年之蓄。曰不足。無六年之蓄。曰急。無三年之蓄。曰國非其國也。三年耕。必有一年之食。九年耕。必有三年之食。以三十年之通。雖有凶旱水溢。民無菜色。然後天子之食。日舉以樂。今歲豐年稔。穀賤傷農。誠宜出價以斂糴。實太倉之儲。豈可慢易於豐賤之日。危急於凶荒之際。比年國家和糴。殆不得人。文帳空存。倉廩不實。是¶ 
<pb:NFKB_QTW_p0510-04a>
由賞罰之典曠。姦濫之吏生。此亦宰相擇人之過也。某之州。戶口減一萬。兵數無二千。夏率供秋。秋率供夏。儻四氣或爽。一歲無年。實恐投姦有虞。為累非淺。况率土州縣。其事畧同。古人云。旱則資舟。雖在豐稔之時。須為凶險之備。此亦宰相之職也。蝗旱之時。聖上憂畿縣凋瘵。親擇臺省十人。出為畿令。其後京畿稍理。皆擢以大郡。則聖上旌賢賞功之意也。頃來度支敕符皆云。刺史縣令以戶口減殿一人。賦斂增最一人。與者騫騰於廊廟。嫌者沈淪於草莽。欲求其為惡者懼。為善者勸。其可得乎。此宰相之職也。况今北虜和親。縻費轉甚。西戎作梗。邊鄙未安。所望求方召之才。選甘傅之將。聯營朔裔。復河外之城。振旅湟中。收隴右之地。且田單匹夫也。敗樂毅乘勝之師。謝艾書生也。破麻秋勁銳之卒。豈有其時而無其人哉。在用與不用耳。此亦宰相之職也。太宗得房杜。貞觀之政成。元宗得蘇宋。開元之業泰。今相公居廟堂之上。當台衮之任。與房杜蘇宋。列於青史。寧肯昵親愛。行肺腑。踵覆車之轍哉。某齒髮向衰。志力猶在。遇賢相。逢明時。亦願一豁平生。少展微分。不然者。老於泉石。亦求仁而得仁。某再拜。¶ 

<pb:NFKB_QTW_p0510-05a>

** 嵩山會善寺戒壇記¶ 
:PROPERTIES:
:TITID: QTWTIT10290
:PERSID: QTWAUT1353
:END:

嵩高得天下之中也。所謂名山福地。異人靈跡。往往而有。漢晉閒高僧。植貝多子於西峯。一年三花。因為浮圖。遂為寰中之真境。又有兩阜中斷。豁為石門。飛流縈回以噴薄。喬木森竦以布護。先是有高僧元同律師一行禪師。鏟林崖之欹傾。填乳竇之䆗窱。甃玉立殿。結瓊搆廊。旃檀為香林。琉璃為寶地。遂置五佛正思惟戒壇。思惟者。以佛在貝多樹下思惟。因名貝多為思惟。即三花之義在此。自河洛煙塵。塔廟崩褫。上都安國寺臨壇大德乘如。修慈業廣。秉律道尊。志度有緣。法庇㣥動。慨茲堙墜。遂為聞徹。尋有詔申命安國寺上座藏用聖善寺大德行嚴會善寺大德靈珍惠海等住持。每年建方等道場。四時講律。藏用上人逸躅徧尋。高情獨邁。美殿塔之嚴麗。賞泉石之勝絕。其跡不朽。其教益宏。於是鐘梵相聞。幡蓋交蔭。豈獨鑪峯名嶽。空記遠公之行。沃洲精舍。重述道林之跡。時貞元十一祀。龍集乙亥大火西流之月也。¶ 

** 唐東陽令戴公去思頌¶ 
:PROPERTIES:
:TITID: QTWTIT10291
:PERSID: QTWAUT1353
:END:

建中元祀。皇上新景命。將致天下於仁壽之域。以兵革盜¶ 
<pb:NFKB_QTW_p0510-06a>
(闕一字)閭閻(闕二字)前(闕一字)之(闕一字)猶軫(闕三字)延度求俾乂。夏五月壬辰。詔書以監察御史裏行戴叔倫為東陽令。(闕三字)也(闕六字)之閒城畫墅婺女以東陽為劇。先是山寇(闕二字)邑人(闕二字)田(闕二字)萊人(闕十一字)路(闕一字)聲(闕一字)之以信緩其賦使其人舒。平其役使其人勸。由是田(闕十三字)使有(闕一字)農人或惰業(闕一字)廬廢樹障公關防徵綃斂縞無以供(闕七字)以(闕三字)公(闕一字)之以勤(闕二字)使澤有浸。由是桑柘茂。隄塘修。平林接陰。大壑含潤。室有(闕一字)而(闕二字)人無(闕一字)而有(闕七字)者困於兼幷。完聚者苦於剽掠。公董之以灋。容之以(闕四字)使之如(闕十一字)然人懷日出之謠。犬(闕一字)夜吠之警。政化之(闕九字)貨賄(闕一字)聚公(闕八字)庭無事留。物不易肆。鞠茂草於囹圄。(闕二字)財於(闕一字)問公字幼公。本譙國人也。(闕九字)仕之日履官之秋。唯(闕一字)問(闕十一字)之(闕十六字)莫不負弩先驅。包茅爭入。(闕二字)專百里之命。化一邑之人。(闕二字)割雞(闕四字)夫(闕七字)以親也權豪除。盜賊屏。教之以讓也。鬬訟止。商旅至。教之以和也。(闕三字)帑藏之(闕八字)之事傳於郡國。謳誦之聲。聞於里巷。且藉(闕三字)人不偷(闕十五字)阜於下副明主(闕一字)勞之求。成蒼生已安之業。(闕四字)伏(闕八字)州之(闕六字)輔之才必¶ 
<pb:NFKB_QTW_p0510-07a>
資於卓茂。豈惟執憲殿內。(闕三字)中而已。(闕六字)等(闕十字)盧清等。一邑之彥也。里正王承(闕一字)厲曰家等。十室之賢也。及百姓徐文(闕三字)等。皆(闕六字)逾忠良宰范陽盧公曰信。以才望蹈公之遐䠱。以政事(闕一字)公之令猷。與丞(闕一字)樂(闕八字)太尉河南豆盧岫尉隴西李惟清(闕一字)古立則(闕二十一字)之遺愛。其辭曰。¶ 

惟聖作乂。其運克昌。化(闕五字)賢良申命於(闕一字)令乎東陽。(闕六字)斂重人散(闕二字)公既賢舉。亦以名揚。以(闕一字)下。信以任(闕十字)樹(闕六字)路絕豺狼。折獄止訟。聚貨通商。其俗則泰。其人則(闕十九字)洋洋挹而彌廣。久而愈芳。巖巖貞石。休有烈光。¶ 

** 唐故靈泉寺元林禪師神道碑(幷序)¶ 

:PROPERTIES:
:TITID: QTWTIT10292
:PERSID: QTWAUT1353
:END:

法本無生之謂真。心因不染之謂寂。執有求真之謂著。體真歸寂之謂如。非夫善發惠源。深窮定窟。何足以大明觀行。獨秉禪宗。使定惠兼修。空有俱遣。道流東夏。聖齊北山哉。禪師諱元林。堯城人也。俗姓路氏。黃帝之後。封於路國。因而為氏。捕虜將軍端見偽後燕錄。豫州刺史永出晉中興書。邁種於人。嗣有明德。禪師襟靈爽岸。神氣儁遠。生而¶ 
<pb:NFKB_QTW_p0510-08a>
克岐。弱不好弄。初遊神書府。精意儒術。覩百氏之奧。窮九流之源。平叔之疑義兩存。康成之未詳多闕。莫不窮賾至妙。剖析元理。渙若冰釋。朗然雲開。並如枝拒蹶張。步騎彈射。人則曠劫。藝皆絕倫。後讀阿毗曇藏。遂發心入道。依龍興寺解律師學業。依年受具。隷居靈泉佛寺。摳衣之歲。惠遠即風雅書生。落髮之年。道融乃聰明釋子。以戒為行本。經是佛緣。雅閑持犯。克傳祕密。學者號為律虎。時人目為義龍。推步渾儀。昭明歷象。天竺跋陁之妙。沙門法願之能。道契生知。理符神授。既習空觀。遂得真如。身常出塵。心則離念。將在此以超彼。不自利以利他。不來相而來。不見相而見。焚天香以崇發宏願。鳴法鼓以召集有緣。聲振兩河。教被千里。樹林水鳥。竹葦稻麻。願結道緣。爭味禪悅。雖先生槐巿。夫子杏壇。攝齊之徒。未足為喻。於是廣度㣥有。大庇庶情。應悟攝心。隨分獲益。大雲含潤。草木無幽而不芳。明鏡懸空。妍蚩有形而各兆。嘗至城邑。因過巷肆。屠說停刀。酒趙釋爵。擁路作禮。望塵瞻顏。師必款曲以情。悅可其意。捨資財以攝其利。言力役以勤其生。漸去客塵。令入佛智。有苛吏敗俗。蠹政虐人。伏以剛強。示之易。見方便力。¶ 

<pb:NFKB_QTW_p0510-09a>

去貢高心。破其重昏。歸以實相。夫學偏者量褊。道廣者業宏。禪師智括有情。德通無礙。體含虛韻。性有異能。妙窮音律。雅好圖畫。季長公瑾。別有新聲。凱之僧繇。皆得真跡。以是好事君子。翕然向風。檀為施心。居無長物。有流離道路。羈旅風霜。鄉隔山川。親無強近。饑者推之以食。寒者解之以衣。人中之急難。法中之慈濟也。景龍三年。敕追與僧元散同為翻譯大德。累表懇請。詔許還山。禪師自居此寺。凡六十年。或宴坐林中。累日忘返。或經行巖下。踰月不還。跡異人閒。行標物表。每遊峯選勝。建塔崇功。鷲若飛來。鴈如踊出。官窯杖標之所。得自神人。破塢移燈之處。傳諸耆老。今山上數十處有窣堵波者。即其事也。自金人入夢。白馬員來。譯音議於天竺。布文字於震旦。是為教本。實曰道因。禪師遍寫藏經。以導學者。德實無量。行非有涯。不惟總持辯才。禪定智惠而已。故騰聲洛下。獨步鄴中。齊達叡之大名。繼稠融之遐躅。噫。日月大地。咸歸有盡之源。河海高山。不出無常之境。天寶五載十二月十日。因閱僧務。詣至德里。回首西方。端坐如定。不疾而化。春秋九十餘。僧臘七十一。日黑震驚。車徒奔集。雷慟雨泣。隘谷填山。粵以其月十¶ 
<pb:NFKB_QTW_p0510-10a>
七日。遷靈坐於本寺。禪師真身。忽然流汗。是知因生有滅。乃現真空。示聖出凡。獨標靈相。以八載二月十五日。即身塔於寺之西北隅。以安神也。其夜霜霰霑凝。山川草木。皓然如素。東帶雲門。西連硔谷。一佛二佛。前身後身。接林嶺之風煙。成鄴衞之松柏。禪師洞合神契。妙通法源。義則解空。智能藏往。先是寺中新植眾果。弱未成林。悉令沙彌。扶之以杖。其夜大雪。折樹摧枯。唯時小枝。不動如故。師之冥感。多此類也。門人等味道通經。連州跨境。歸宗雖倍。入法益稀。三千門徒。皆傳經於闕里。四百弟子。空問道於襄陽。弟子大通。親奉音塵。常陪庭院。承宮之歲。初執勞以求師。智稱之年。載棄俗而從道。調九候以除五疾。明六度以伏四魔。感自舊恩。錄憑故事。龕塔山古。霜露歲深。虎溪為陵。高蹤不亡於別傳。龍山若礪。盛德長存乎此詞。其銘曰。¶ 

執有非有。覩相非相。日離諸妄。得法捨法。悟空非空。是出㣥蒙。日景常朗。雲藏其耀。無雲自照。佛性常在。欲生其塵。無欲為真。無相捨有。出空離法。大師宏業。覩日除雲。無欲歸佛。大師祕密。茫茫㣥有。溺於中流。濟之以舟。冉冉八苦。沒於五濁。導之以覺。因心發惠。惠契於定。道澄其性。憑緣¶ 
<pb:NFKB_QTW_p0510-11a>
有生。生歸於無。理不存軀。恒沙一劫。藏舟閱水。真身去矣。連崗萬古。雲門靈泉。飛塔巋然。¶ 

** 華陽三洞景昭大法師碑¶ 
:PROPERTIES:
:TITID: QTWTIT10293
:PERSID: QTWAUT1353
:END:

夫載宇宙。懸日月。提萬象而首出者。其惟道乎。夫通聖神。該品彙。冠百靈而獨立者。其惟人乎。道所以包渾元。經始萬象者也。人所以稟淳粹。司會百靈者也。故人因道而集祉。道因人而垂休。不宰之功。兆乎造物。無言之德。洽乎生民。然後蕭散乎汗漫之閒。沖融乎希夷之表。與天籟而吹萬。並谷神而長存者矣。紫陽真人大法師諱景昭。字懷寶。本丹陽延陵人也。其先系自顓頊。大彭之後。在虞為陶唐氏。在夏為御龍氏。在商為豕韋氏。因國命氏。芬馥蔓延。以至於裔孫孟。孟為楚太傅。賢為漢丞相。昭入吳為侍中。昭兄慎為司空。法師即吳司空之十六代孫也。司空薨。葬於延陵。子孫因而家焉。祖道會。父思蕆。皆邱園養素。道高跡隱。載於列仙之籍。法師方娠稟異。自幼表奇。孕元和之粹靈。體太元之妙質。初以素書發跡。配度於延陵之尋仙觀。後以丹臺著稱。隸居於長安之肅明觀。屬元宗廣成問道。姑射頤神。放心於凝寂之場。垂拱於穆清之上。法師因得¶ 
<pb:NFKB_QTW_p0510-12a>
羽儀金籙。頡頏玉繩。藉藉京師。垂二十載。爰辭上國。思還故鄉。重隸茅山之太平觀。天寶中。與元靜先生奉詔修功德。造紫陽觀。因而居焉。遂於鍊丹院傳黃素之方。修齋醮之法。祥雲瑞鶴。飛舞於壇場。甘露神芝。降生於庭院。初法師師事大法師包士榮。榮師事崇元觀道士包法整。整師事上士包方廣。廣師事華陽觀道士王軌。軌師事昇元先生王遠知。知師事華陽隱居陶宏景。自道源錫派。元教傳宗。玉堂銀闕之人。羽蓋毛旌之客。府無虛籍。代有其徒。法師至行稽乎元化。通識合於靈造。與其有也。萬物不得而不有。與其無也。萬物不得而不無。得喪以春秋為死生。盈虛以天地為旦暮。雲外虎頭之佩。雪中鶴鄨之裘。孩季通而撫子元。師仇公而祖黃太。教戒示乎傳授。服餌見乎延長。侍杖屨者。跡徧於江湖。傳經籙者。事同乎洙泗。一居山觀。三紀於茲。還神契乎時來。寂魄同乎物故。以貞元元年十一月癸卯。委蛻於紫陽之道場。顏色怡悅。屈伸如常。春秋九十有二。以其月已酉。遷神於雷平山之西原。元靜先生壽官之左。傳授蘇州龍興觀道士皋洞虛。得沖虛之妙用。躡上真之元蹤。梁巿之客員來。華陽之人閒出矣。道士¶ 
<pb:NFKB_QTW_p0510-13a>
韋崇珣。主修齋醮祭。俯仰節度。道士朱惠明。掌法籙經書。修真祕訣。法師上編仙籙。旁契道樞。神含混元。德與淳粹。誘進㣥動。感通眾靈。邈然非寰宇之閒。超然在風雲之表。至如身[:#AS-8563:⿰⺯⿸厂⿱田坴]世故。跡混俗塵。發忠孝以飾躬。演信義而旌行。蓋隨時而不器。豈常道之可師與。浙江東西節度支度判官檢校尚書兵部郎中兼侍御史扶風竇公曰臮。布武區中。棲心象外。與法師聲同道韻。理契德源。追往想琴高之祠。傳神著務光之傳。見徵副墨。用琢他山。其詞曰。惟道之大。提功混茫。惟人殆庶。與道迴翔。素韻凝寂。元功靈長。肇形無迹。啟迪逾光。矯矯法師。錫羨華陽。本族命世。在虞系唐。御龍事夏。豕韋居商。嶷然靈表。自幼而彰。理冠容成。質侔夏黃。尋仙發跡。肅明始揚。宵禮金殿。晨朝玉皇。丹臺道侶。白雲帝鄉。楚山萬里。故國丹陽。醮宮鳴磬。齋室焚香。芝生庭院。鶴舞壇場。茅君祕洞。葛氏真方。來時去順。齊彭洎殤。化鱗風翥。委蛻雲驤。峯巒邐迤。松桂蒼蒼。塵生杖履。苔染巾箱。龍銜彩眊。虎綴槃囊。閬風元圃。瑤軒玉堂。追存如在。頌德不亡。孤石巋然。萬古連岡。(太平觀道士徐元沼道士許長久徐則內行克修外通儒學許則宿推公幹虔奉真宗)¶ 

<pb:NFKB_QTW_p0510-14a>

* 戴叔倫¶ 
:PROPERTIES:
:PERSID: QTWAUT1354
:END:

叔倫字幼公。潤州金壇人。釋褐祕書省正字。累官祠部郎中。拜撫州刺史。封譙縣男。遷容管經畧使。貞元五年卒。年五十八。¶ 

** 賀平賊赦表¶ 
:PROPERTIES:
:TITID: QTWTIT10294
:PERSID: QTWAUT1354
:END:

臣某言。伏奉某月日制書。大赦天下。雪滌痕累。發生枯朽。榮光被於草木。和氣貫於華夷。含生之徒。罔不胥悅。臣聞氛沴為妖。蒙蔽二曜。而祥風埽蕩。無損日月之光。狂逆亂常。震驚四海。而元功勘定。不虧天地之大。伏惟皇帝陛下文武繼聖。聰明在躬。協堯舜之心。崇禹湯之德。清廟禮展。圜丘敬申。猶顧已以求瑕。布恩澤以原過。康哉沛乎。虞夏之盛典也。臣忝職藩條。實慙尸曠。徒積歲星。蔑聞化理。望九重而稱慶。齒百辟以霑恩。瞻戀闕庭。慶快之至。¶ 

** 意林序¶ 
:PROPERTIES:
:TITID: QTWTIT10295
:PERSID: QTWAUT1354
:END:

三聖相師。大易光著。天地之功立矣。經傳之功生焉。輔成一德。謂之六學。漢收秦業。其道方興。置講習訓授之官。明君臣父子之體。雖禮樂文闕。亦足以新忠孝仁義之大綱。至如曾孔荀孟之述。其(闕一字)蓋數百千家。皆發揮隱微。羽¶ 
<pb:NFKB_QTW_p0510-15a>
翼風教。祖儒尊道。持法正名。縱橫立。權變通。其要崇儉而有別。即農而有序。旁行而不流。小說去泥而篇繁夥。罕備於士大夫之家。有梁潁川庾仲容。畧其要會為子書抄三十卷。將以廣搜採異。而立言之本。或不求全。大理評事扶風馬總元會。家有子史。幼而集錄。探其旨趣。意必有歸。遂增損庾書。詳擇前體。裁成三軸。目曰意林。上以防守教之失。中以補比事之闕。下以佐屬文之緒。有疏通廣博潔淨符信之要。無僻放拘刻言[:#AS-FBED:●]敫蔽邪盪之患。君子曰。以少為貴者。其是之謂乎。余元會之執友。故序而記之。貞元二年五月二十一日也。¶ 

* 李方郁¶ 
:PROPERTIES:
:PERSID: QTWAUT1355
:END:

方郁。建中時官洛陽令。¶ 

** 修中嶽廟記¶ 
:PROPERTIES:
:TITID: QTWTIT10296
:PERSID: QTWAUT1355
:END:

上四年。用大司計侍郎為丞相。其明年。以我相秉樞機。我公掌綸誥。宜為避嫌。遂自閣下拜河南尹。將辭。上悄然謂公曰。前時洛水為災。洛民大潰。四走無逃。至有沒死者。豈勝其寃耶。而公今去。我無東顧之患矣。公既至理事。先以恤民為寄。活生瘞死。大開廩庾。賑貧乏。飽饑腸。暖寒體。極¶ 
<pb:NFKB_QTW_p0510-16a>
於畿甸。靡不周悉。而又蠲逋租。省徭賦。俾安穩其起居。勤強其事業。故遠邇之民。相賀而歌曰。天災流行兮代有。下民昬墊兮時數。命無以逃兮諒自嗟豈將天怒。我尹之慰恤兮實解予之愁苦。夫得耕兮婦得織。日出得作兮日入得息。此固我君之憂民兮俾我尹之來即。又歌曰。明明在上兮天子聖。四方取則兮我公令。疲民蘇息兮公之政。一日將去兮誰活我之性命。其都之南。嵩嶽橫亘。其嶽有廟。距都百里。每歲季夏日直土。用御置祝文。用犧牲粢盛。醴齊庶品。詔我公有事於王。禮既。公周視廟宇。堂殿廊廡。見其崩陊毀。剝癬頹墮。垣墉漫靡。榱棟失次。梁柱差欹。顧謂其邑令李方郁曰。吾聞大地列岳五。嵩山居其一。其嶽峙中天。㣥峯蒼翠異色。其岡巒重疊異狀。其出雲靉靆異氣。其草木森聳異岵。其葩卉薈蘙異香。其禽鳥閒關異聽。其溪㵎瀺灂異流。若此之狀。觸目周匝。四時迭觀。吞吐氣象。環一山之上。道宮佛寺。高閣危樓。盡萃其中。我國家以神之靈。塑神之形。俾神之明。福我蒼生。峩峩其冠。整整其衣。兵仗駢列。羽衞參差。天子以時視三公禮而祀之。要神之德既厚矣。報神之功亦重矣。所宜威壯形容。華煥宮宇。¶ 

<pb:NFKB_QTW_p0510-17a>

奈何以危毀至是。俾爾民之進拜禱祝。將何瞻仰乎。我今出府庫十萬。資以功用。爾宜專其事。俾爾心與吾心不可以異。方郁謹再拜受命。退而自言曰。方郁為吏。稟指使。上不敢罔公。中不可欺神。下不能苦民。豈可不成耶。遂鳩工庀材。四旬而就。見若赤白之交映矣。見若金碧之分輝矣。見若榱桷之粉繪矣。見若斗栱之光赫矣。見若簷溜之矗截矣。見若溝壟之端隆矣。見若戶牖之照燭矣。見若垣墉之齊削矣。旭日明媚。夾壇殿之飛翬。朝霞卷舒。助峯巒之起秀。則知公之措制。可以邁古冠今。使海內神廟。修潔崇盛。無逾於中嶽。公天發晶朗。嶽鍾秀粹。㣥妙符識。萬頃澄襟。瓊樹冰壺。涵澈於神宇。黃鐘朱瑟。鏗奏於文章。况公尹正之能。撫民之美。愚知其不日而將與吾相連枝於台座之中。致美於廟堂之內。將吾君岌立於堯舜之上。措吾民登壽於邃古之際必矣。方郁忝官在縣。行及秩滿。特蒙公錄以微績。上表量留。付之修飾。輒敢敘德紀事。刻石以記。¶ 

