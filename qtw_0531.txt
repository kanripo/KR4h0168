#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0530-18a> 
#+PROPERTY: JUAN 0531
欽定全唐文卷五百三十一¶ 

<pb:NFKB_QTW_p0531-01a>

* 楊系¶ 
:PROPERTIES:
:PERSID: QTWAUT1412
:END:

系。大歷中進士。¶ 

** 通天臺賦(以洪臺獨出浮景在下為韻)¶ 

:PROPERTIES:
:TITID: QTWTIT10615
:PERSID: QTWAUT1412
:END:

伊昔炎漢。功高化洪。樂率土之暨阜。築通天而且崇。初一¶
簣以發地。終百尋以隱空。構之以楩梓。飾之以丹紅。浮彩¶
外爍。流光內融。赫兮烜兮。獨出煙雲之表。壯矣麗矣。迥標¶
天地之中。柏梁不同。井榦非匹。勢岌嶷以山峙。體曈曨而¶
<pb:NFKB_QTW_p0531-01b>
景軼。中邃窅窕。入之者當晝而居昏。上跂崚嶒。登之者先¶
曙而觀日。偓佺於是乎晏處。安期於是乎暇逸。月上壁而¶
旁飛。雲緣梯而下出。粲粲彩彩。靈仙兮所在。若瑤臺之雲¶
棲。冠鼇山於溟海。炳炳彪彪。天子兮共游。若瓊樓之霞蔚。¶
照龍燭於崑邱。光玉樹而葱翠。影甘泉以沈浮。於是孝武¶
皇帝紹祚䘏允。登眺遠騁。高揖八極。俯窺萬井。拂軒楯之¶
宛虹。步檐楹之倒影。乃言曰。可以臨萬國。可以游九垓。凡¶
厥層構。莫先斯臺。窺地底以豁險。羾天門以崔巍。謂四夷¶
不遐。將拓跡以開統。見百神咸在。則祈禠而禳災。既玉女¶
之下視。復金烏之上迴。既而裦雲獻賦。文質彬郁。且曰。陛¶ 
<pb:NFKB_QTW_p0531-02a>
下承天啟聖。聿膺多福。排玉戶於玉堂。颺金鋪於金屋。亦¶
可以上憂宗社。下恤惸獨。何峻極於臺榭。恣歡娛於耳目。¶
將乘奔而獨懼。矧長途而中宿。至矣哉。斯言也。我皇德循¶
楷式。帝錫純嘏。儻茅茨而是陋。堯何事乎光宅天下。¶ 

* 鄭叔齊¶ 
:PROPERTIES:
:PERSID: QTWAUT1413
:END:

叔齊。德宗時人。¶ 

** 新開石巖記¶ 
:PROPERTIES:
:TITID: QTWTIT10616
:PERSID: QTWAUT1413
:END:

城之西北維有山曰獨秀。宋顏延之嘗守茲郡。賦詩云。未¶
若獨秀者。峨峨郛邑閒。嘉名之得。蓋肇於此。不藉不倚。不¶
<pb:NFKB_QTW_p0531-02b>
騫不崩。臨百雉而特立。扶重霄而直上。仙挹石髓。結而為¶
膏。神鑿嵌竇。呀而為室。囂滓可遠。幽偏自新。勝概岑寂。人¶
無知者。大歷中。御史中丞隴西公保障南服。三年政成。乃¶
考宣尼廟於山下。設東西庠以居冑子。備俎豆儀。以親釋¶
菜。雖峻止可尋。而叢薄未翦。公乃目常從以上。每指荒榛¶
而授事。為力無幾。得茲穴焉。閎而外廉。隘以傍達。立則艮¶
其背。行則躓其腓。於是申謀左右。朋進畚鍤。壤之可跳者。¶
布以增徑。石之可轉者。積而就階。景未移表。則致虛生白¶
矣。豈非天賦其質。智詳其用乎。何暑往寒襲。前人之畧也。¶ 

<pb:NFKB_QTW_p0531-03a>

譬猶士君子韜迹獨居。懿文游藝。不遇知已發明。則蓬蒿¶
向晦。畢命淪恨。鹽車無所伸其駿。和氏不得成其寶矣。篆¶
刻非寵。庶貽後賢。建中元年八月廿八日記。¶ 

* 武元衡¶ 
:PROPERTIES:
:PERSID: QTWAUT1414
:END:

元衡字伯蒼。河南緱氏人。舉進士。德宗朝遷御史中丞。元¶
和二年由戶部侍郎拜門下侍郎同中書門下平章事。檢¶
校吏部尚書。充劒南節度使。封臨淮郡公。八年復知政事。¶
王承宗上疏請赦吳元濟。使人白事中書。元衡叱其悖慢。¶
<pb:NFKB_QTW_p0531-03b>
承宗怒。使盜害之。贈司徒。諡忠愍。¶ 

** 賀甘露表¶ 
:PROPERTIES:
:TITID: QTWTIT10617
:PERSID: QTWAUT1414
:END:

臣某言。伏奉今月九日聖恩。以元和殿前所降甘露。宣示¶
百寮者。伏聞聖德至而和風應。元氣滋而靈液降。不有上¶
瑞。曷彰盛時。况甘惟旨味。露則仁澤。豈無外野。故呈祥於¶
禁中。不於別殿。特表慶於元和。光凝棲鳳之林。氣浥傳香¶
之樹。將使五靈集祉。奕葉流芳。伏惟陛下先天奉時。王道¶
立極。不言而風雨咸若。無為而正祥荐至。故得蒸雲降液。¶
覩陽不晞。如脂如飴。珠連星綴。可以彰聖感。可以保豐年。¶
漢致金盤。魏稱瓊爵。方茲冥貺。固有慙德。臣遇斯鴻造。幸¶ 
<pb:NFKB_QTW_p0531-04a>
偶昌期。希代稱符。微生畢覩。載欣載賀。徒竭犬馬之誠。舞¶
之詠之。共樂華胥之俗。無任。¶ 

** 賀連理棠樹合歡瓜白兔表¶ 
:PROPERTIES:
:TITID: QTWTIT10618
:PERSID: QTWAUT1414
:END:

臣某言。臣聞至德有感。嘉瑞必呈。非汪洋霶霈。不能動神¶
靈。非葳蕤合遝。無以彰明盛。伏惟陛下登建皇極。二紀於¶
茲。情無忘於一日。德彌新於萬載。懷徠反側。優容直諒。至¶
仁所漸。潛銷於毒螫。大賚所及。無閒於忽荒。故得正祥荐¶
臻。策填委。迨於今日。不可勝書。此實上天所以丁寧。俟登¶
封告成也。今又見許州長社縣劉斌地內連理棠樹圖。徐¶
<pb:NFKB_QTW_p0531-04b>
州彭城縣陽守志園中合歡瓜圖。又進白兔并圖等。伏以¶
甘棠符於國號。連理表於邑中。瓜瓞頌於詩人。合歡守於¶
園內。兔居卯位。白順金色。金者取象於武臣。白者明資於¶
義邑。足表巍巍宗社。長慶於大同。赫赫天枝。永崇於皇度。¶
俾秉旄節。必効精誠。縣象告人。焯乎明著。竊覽前志。歷考¶
休徵。積彼千載之祥。無茲一歲之盛。臣忝私恩。覩所未聞。¶
抃舞之誠。倍百恒品。無任。¶ 

** 寒食謝賜新火及春衣表¶ 
:PROPERTIES:
:TITID: QTWTIT10619
:PERSID: QTWAUT1414
:END:

臣某言。中使至。奉宣進止。賜臣新火及春衣等。熒煌自天。¶ 

<pb:NFKB_QTW_p0531-05a>

纖麗同降。束帶歛衽。盡飾之道已加。捧炬迴光。照臨之榮¶
荐及。臣某中謝。臣以薄才。濫居臺憲。曠官尸祿。驟涉歲年。¶
陛下未責前過。尚容舊職。忝陪班列。兢惕每多。載冒簪纓。¶
慙惶益甚。今時惟清明。律中姑洗。當改燧火。既荷惟新之¶
恩。未去縕袍。更沐衣輕之賜。猥霑鄙陋。曲被幽微。臣雖至¶
愚。豈不知愧。伏以先皇之德未報。陛下之澤又深。揣分循¶
涯。過叨獎遇。將仰申裨補。俯効涓埃。惟當以火燭心。焚灼¶
不忘於盡瘁。以衣勵已。曳婁常誓於糜軀。嫉惡觸邪。進賢¶
<pb:NFKB_QTW_p0531-05b>
推善。有死莫貳。知無不為。伏冀聖慈。鑒臣丹慊。無任踴躍¶
屏營之至。¶ 

** 謝賜新火及新茶表¶ 
:PROPERTIES:
:TITID: QTWTIT10620
:PERSID: QTWAUT1414
:END:

臣某言。中使至。奉宣聖旨。賜臣新茶二斤者。慈澤曲臨。恩¶
波下浹。光燭閭里。榮加賤微。驚歡失圖。荷戴無力。臣某中¶
謝。臣庸瑣無堪。謬參風憲。曠官尸祿。已涉歲年。竊位妨賢。¶
心知不可。陛下宏上天之私覆。迴白日之餘光。錫貢頒榮。¶
布芳新於令節。鑽燧改火。燭幽昧於蓬門。既荷惟新之恩。¶
更沐時珍之賜。將何以仰申裨補。俯効涓埃。惟當焚灼丹¶
誠。激勵愚魯。况先朝之恩未報。陛下之澤又深。省分循涯。¶ 

<pb:NFKB_QTW_p0531-06a>

伏增隕越。無任感戴屏營之至。¶ 

** 議朝參官班序奏¶ 
:PROPERTIES:
:TITID: QTWTIT10621
:PERSID: QTWAUT1414
:END:

貞元二年御史中丞竇參所奏。凡諸使兼憲官者。除元帥¶
都統節度觀察都團練防禦等使。餘並在本官之位。其後¶
蘇弁于碩以度支郎中兼御史中丞。鄧泳以易州刺史兼¶
御史大夫。皆奉進旨。令在同類之上。伏以前後異同。遵守¶
不一。臣謹議。伏請自今常參官兼御史大夫中丞者。準省¶
官立在本品同類之下。¶ 
¶
<pb:NFKB_QTW_p0531-06b>

** 請選舉限內仍朝參奏¶ 
:PROPERTIES:
:TITID: QTWTIT10622
:PERSID: QTWAUT1414
:END:

前件等司。近起十月。至來年三月。稱在選舉限內。不奉朝¶
參。令式無文。禮敬斯闕。一年之內。半歲不朝。準貞元十二¶
年中丞王顏奉勅釐革。載在明文。尋又因循。輒自更改。若¶
以兵部禮部選舉限內事繁。即中書門下御史臺度支京¶
兆府公事至重。朝請如常。而况旬節已賜歸休。常參又許¶
分日。一月之內。纔奉十日朝參。其閒甚熱甚寒。皆蒙頒放。¶
臣以為王顏舉奏甚詳。當時勅文處分甚備。請準貞元十¶
一年四月勅旨。自今以後。永為常式。他年妄改前條。請委¶
臺司彈奏。庶使班行式序。典法無虧。¶ 

<pb:NFKB_QTW_p0531-07a>

** 請停忌日告陵并薦瓜果等使奏¶ 
:PROPERTIES:
:TITID: QTWTIT10623
:PERSID: QTWAUT1414
:END:

伏以先王制禮。皆有著定之文。後聖沿情。或徇一時之敬。¶
過猶不及。遂至於煩。詢於有司。兼酌禮意。若無釐改。有黷¶
舊章。其太廟諸陵日遣使。臣等商量。每歲除太廟時饗及¶
太廟朔望上食諸陵朔望莫親陵朝晡奠外。餘饗食及忌¶
日告陵等並請停。其果實甘橘蒲萄菱棃等。皆遠方進奉。¶
陵邑所無。並請遣使於諸陵薦獻。果實之中。甘瓜特異。亦¶
謂至時上薦。其餘瓜果及四時雜物。並望委陵令與奉陵¶
<pb:NFKB_QTW_p0531-07b>
縣計會。及時供薦。其專遣使亦請停。庶宏聖敬之心。不虧¶
嚴潔之祀。¶ 

** 請待制官於延英候對疏¶ 
:PROPERTIES:
:TITID: QTWTIT10624
:PERSID: QTWAUT1414
:END:

本置前件官。以備顧問。比來多不奏事。有問虛設。又貞元¶
七年更有次對官。雖議兩置。去歲已停。今惟以六品已下¶
清官。前例恐非盡善。伏請自今已後。兼以中書門下省御¶
史臺拾遺監察御史及尚書省六品諸司四品已上職事¶
官東宮師傅賓客詹事及王府諸傅等。每坐日兩人待制。¶
正衙退後。令於延英候對。以為常式。¶ 

** 劉商郎中集序¶ 
:PROPERTIES:
:TITID: QTWTIT10625
:PERSID: QTWAUT1414
:END:

<pb:NFKB_QTW_p0531-08a>

天運地轉。剛柔生焉。禮辯樂形。文章出焉。天之文莫麗乎¶
日月。地之文莫秀乎山川。聖人觀象立言。用稽述作。發乎¶
情性。形於咏歌。大則明天下政途。彌綸王化。小則舒一時¶
幽憤。刺見國風。故子夏云。在心為志。發言為詩。聲成文謂¶
之音也。固可動天地。感鬼神。則正始之道存焉。有唐文士¶
彭城劉公諱商字子夏。眷予一先後之輩。睦予兩中外之¶
親。緣情所鍾。愛亦加等。顧惟遭幸。秉國樞重。燮贊台衡之¶
務。統臨井絡之人。其孤乃緘鐍遺文。提捧萬里。猥期序引。¶
<pb:NFKB_QTW_p0531-08b>
將佐詞林。予感悼故知。惻覽華藻。珠玉綴錯。清泠自飄。皆¶
素所狎聞也。泫然涕下。不能自收。矧公遐情浩然。酷尚山¶
水。著文之外。妙極丹青。好事君子。或持冰素。越淮湖。求一¶
松一石。片雲孤鶴。獲者寶之。雖楚璧南金。不之過也。晚歲¶
擺落塵滓。割棄親愛。夢寐靈仙之境。逍遙元牝之門。又安¶
知不攀附雲霓。蛻迹巖壑。超然懸解。與漫汗游乎無閒邪。¶
著歌行等篇。皆思入窅冥。勢含飛動。滋液瓊[:#AS-9061:⿰王褱]之朗潤。濬¶
發綺繡之濃華。觸境成文。隨文變象。是謂折繁音於孤韻。¶
貫清濟於洪流者也。今所編錄凡二百七十七篇。及早歲¶
著胡笳詞十八拍。出入沙塞之勤。崎嶇驚畏之患。亦云至¶ 
<pb:NFKB_QTW_p0531-09a>
矣。有若太原王緒河東裴茂茂弟薦河南豆盧峯馮翊嚴¶
紳紳弟綬。及余伯舅洎於子夏。咸以儒業相資。冠冑㣥族。¶
雄詞麗句。遍在人閒。予與司空嚴公。親結義深。相與編葺。¶
恨不得繼采詩之末。播於樂章。且傳諸名士。庶幾不朽。忝¶
以宿姻舊好。撫事追書。故言之不讓也。¶ 

** 祭李吉甫文¶ 
:PROPERTIES:
:TITID: QTWTIT10626
:PERSID: QTWAUT1414
:END:

維元和九年月日。某官謹遣某。以清酌之奠。敬祭於故中¶
書侍郎同中書門下平章事贈司空趙國公李公之靈。元¶
精之和。變乎絪縕。升為星辰。播為賢哲。當四序迭運。克成¶
<pb:NFKB_QTW_p0531-09b>
歲功。九德咸宜。用彰聖道。惟公鍾茂閒氣。誕靈中和。圭璧¶
鎮於巖廊。宮商備於韶濩。經文緯武。覩奧知微。究理亂之¶
源流。極天人之涯際。洎濯纓清漢。鳴珮天墀。出入三朝。徘¶
徊二紀。論思禁掖。潤色王猷。屬元聖御極之初。昊天降休¶
之日。公內參密命。外正戎機。竭心膂以振皇綱。勵精誠以¶
輔元化。故得三光離朗。九有澄清。南定句吳。西殲卭僰。默¶
運宏畧。宏宣大猷。及公亮采登庸。予忝台階接武。翊戴元¶
首。弻諧神人。論道罔違。恩波共浹。及公推轂淮海。予亦仗¶
鉞坤維。俱荷寵驚。各從藩翰。陰[:#AS-84EC:⿰⻖⿱步馬]庶彙。惠洽顓蒙。化啙窳¶ 
<pb:NFKB_QTW_p0531-10a>
之人。變澆漓之俗。聲應義激。契重情申。信誓之言。期於沒¶
齒。隋宮井絡。相去萬里。山水澄鮮。煙[:#AS-92F9:⿰帛⿱丿糸]錯峙。風傳麗句。緘¶
開素鯉。金石相投。鏗然在耳。再徵黃霸。繼入丹墀。啟沃同¶
心。歲寒共期。運屬休明。道濟無為。星霜八變。交態不移。或¶
乘春賞花。或對酒吟詩。音容不閒。讌語忘疲。宜保太和。克¶
享期頤。報功於岱岳。侍宴於瑤池。庭菊有芳。朝露尚滋。交¶
臂遽失。瞥如飇馳。惜乎時方泰而壽不與。噫道行而數奇。¶
復淮夷之成算。雖人亡而事遺。軫悼皇情。哀纏冊誄。瞻彼¶
洛土。青烏爰止。千里申奠。九原同寄。撫嵇紹而不孤。銘太¶
<pb:NFKB_QTW_p0531-10b>
邱而無愧。嗚呼哀哉。尚饗。¶ 

* 韋貫之¶ 
:PROPERTIES:
:PERSID: QTWAUT1415
:END:

貫之名純。避憲宗諱以字行。舉進士。貞元初登賢良科。授¶
校書郎。永貞時累遷尚書右丞。以本官同中書門下平章¶
事。遷中書侍郎。罷為吏部侍郎。穆宗朝為工部尚書。卒年¶
六十二。贈右僕射。諡曰貞。後更諡曰文。¶ 

** 南平郡王高崇文神道碑¶ 
:PROPERTIES:
:TITID: QTWTIT10627
:PERSID: QTWAUT1415
:END:

唯聖奉天刑。奮神武。振起隆平之運者。非得臣無以成其¶
業。唯賢抱英畧。任艱難。垂鴻不朽之績者。非偶聖無以展¶ 
<pb:NFKB_QTW_p0531-11a>
其材。故欲理之主興。則佐命之臣出。天人之際。厥有明祗。¶
應期感發。若合符契。皇唐十一葉。明天子受位。將懲禍於¶
四方。天錫以忠武之臣。登翊鈞衡。贊揚威烈。此聖賢相遇¶
者。以其天人合發之運歟。侯誰膺之。則南平王其人也。公¶
諱崇文。其先齊太公之冑。自敬仲得姓。而望於渤海。及容¶
止奔燕。或家於范陽。今則為幽潞人也。奕世以禮義傳家¶
法。至公七葉。無分居異財。化行於鄉黨。開元降制使存慰。¶
及旌表門閭者。咸至於再。曾祖藝。朝散大夫試汴州長史。¶
祖夔。試梁州司馬。贈梁州都督。考行暉。正議大夫試懷州¶
<pb:NFKB_QTW_p0531-11b>
別駕。贈戶部尚書。咸晦名垂裕。慶不在其身。公鍾天之靈。¶
發地之秀。膺時之傑。起聖之期。幼觀儒書。不㞕章句。雅尚¶
義節。志存功名。遂學兵鈐。習騎射。術窮祕要。藝擅國能。天¶
寶末胡夷之難。因投筆硯。事平盧軍偏裨。隨鎮淮右。寶應¶
中。代宗避狄陜服。公從戎師。又赴難行營。扈蹕還京。策勳¶
居最。其後智光之稱亂陰晉。靈曜之俶擾大梁。崇義之負¶
固襄漢。常率別部為前鋒。功冠諸軍。累官執金吾太常。貞¶
元初始授陳許節度都候。及領所部隨韓全義鎮長武城。¶
神策淮南陳許浙右四軍同戍。公總其侯奄之任。臨下¶ 
<pb:NFKB_QTW_p0531-12a>
肅。士眾悅而歸之。尋加開府儀同三司。始受蒲璧。啟封渤¶
海。五年。敗犬戎於寧州。軍師書勳。授節制之號。公亦遷職¶
而進封為王。及全義還朝。委以留務。四遷至御史中丞。十¶
四年遂為長武城大使。卒伍貫於素隸。紀律明於先令。劃¶
壤為寨。風塵不驚。徹田為糧。榛荒盡闢。訖五六載。昆夷不¶
敢東顧。邊城晏閉。二十一年就遷御史大夫。自至德已還。¶
天下多壘。擁旄守土者。至五十餘鎮。每主帥就世。將吏有¶
得其柄者。多假眾怙力。以求代襲。朝廷每不得已。因而命¶
之。是歲也。西蜀戎帥相國韋公。其佐劉闢。將踵武前事。乃¶
<pb:NFKB_QTW_p0531-12b>
拒詔命。逼脅使臣。圍逼梓潼。爭據劒門之險。今上深惟宿¶
弊。將一戎衣。以正四方。謀於廟堂。宰臣杜公黃裳贊定其¶
策。因薦公可任大事。元年正月拜工部尚書右神策行營¶
節度。總護諸將。便道南征。公之在鎮。繕甲兵。勵士卒。常如¶
待敵。及奉詔而至。即日進路。三革五刃。無不完具。前軍剋¶
劒閣。遂解重圍。危城載邑。失地全復。即授東川節制。轉兵¶
部尚書左丞。奮師敗衂之餘。當芟夷焚之後。拊巡創痏。懷¶
輯逋離。敷愷悌之仁。起常傷之氣。義勇爭奮。羸餓者來蘇。¶
賊眾退保鹿頭。我師進至羅江縣。相距半舍。自五月至¶ 
<pb:NFKB_QTW_p0531-13a>
於仲秋。小戰則小利。大戰則大利。奪其險要。挫其銳氣。賊¶
乃堅壁不敢爭鋒。然而憑高阻深。[:#AS-92F9:⿰帛⿱丿糸]亘十里。我攻彼守。眾¶
寡相懸。候便宜。曠歲月。則傷財留費。稽我靈誅。乃表請濟¶
師。以圖大舉。及軍繼至。則分命勇銳。入其心腹。絕其餱糧。¶
介於連壘之中而軍焉。且俾申輸前詔。開約降之路。其大¶
將仇良輔等。執送闢子方叔及壻蘇強。眾四萬餘人。束手¶
候命。公乃俘二孽以獻。釋將卒之縳。復授以兵。俾還龍壘。¶
無彼我之虞。軍吏咸有獻疑。謂非受降之道。公曰。彼逆以¶
迫兇威。父母妻子。為其劫質。今既窮歸貰死。夫何懼哉。遂¶
<pb:NFKB_QTW_p0531-13b>
使降眾先驅。連營旅進。闢率餘黨奔於西山。公遣大將高¶
霞寓酈定進以輕騎追捕。及位(疑)於陽灌田。闢棄馬投江。¶
二將倒㦸而出之。遂擒以至。械送闕下。行獻告之禮而戮¶
焉。公入成都。申嚴禁令。無敢侵掠。巿不改肆。農不易畝。百¶
姓感悅。如霽重陰而熙愛日也。又以天子恩澤。布於一方。¶
脅從詿誤者。咸宥其罪。斬賊將邢泚以徇曰。莫如此偽効¶
誠款。陰持兩端。三軍接龢。如振塵埃而濯江漢也。粵以十¶
月遷檢校司空。領全蜀十有三州。外達諸蠻成泉安武。賜¶
實封三百戶。封南平王。侍從之臣。紀功篆石。建碑於鹿頭¶ 
<pb:NFKB_QTW_p0531-14a>
之下。蓋今相國裴公之詞。斯為不朽矣。是役也。師人貲費。¶
皆仰給有司。量估僦直。歸於幕府。凡計緡百四十餘萬。其¶
用未半。而寇難平。主者請私贏。公曰。有土實可以奉軍。國¶
財非所宜隱。盡命列上。歸之縣官。時蜀之府藏竭。無以賞¶
功。佐吏請重稅編戶。公曰。恩未及而遽徵斂。人將不堪。但¶
命閱簿書。籍逋責。得以備用。甿不益賦。吏無敢欺。公常欲¶
斥西戎。復涼隴。自居益部。亟以急病為請。願守邊陲。天子¶
壯其忠。且將付以一面之寄。乃授相印。仗鉞於邠。京西諸¶
軍。都受統制。邊城動洽威惠。故以不約而信。不令而嚴。居¶
<pb:NFKB_QTW_p0531-14b>
三歲。戎政允理。將朝於京。既而有疾。猶扶強首路。則以展¶
軨効駕。而大病至焉。以元和四年九月二十有五日。薨於¶
官。享齡六十有四。軍府哀慟。如喪親戚。皇情震悼。不聽朝¶
者三。冊贈司徒。賵以米粟布帛。有加常等。禮官考行。諡曰¶
威武。明年正月二十日。葬我司徒南平王於萬年縣。設奠¶
於國門之外。百官成位。弔哭以送。君臣之義厚矣。哀榮之¶
禮備矣。夫人董姓。汝州長史同珍之女。正位中閫。佐佑仁¶
賢。翟茀未榮。鵲巢空在。春秋三十有一。以大歷十有四年¶
五月一日終。元和三年追封郇國。洎茲啟殯淮右。從公於¶ 
<pb:NFKB_QTW_p0531-15a>
居。嗣子金紫光祿大夫行思王傅上柱國上谷郡開國公¶
食邑二千戶士政。次子檢校祕書監兼御史中丞士榮。季¶
子左衞率府冑曹參軍士明。漸漬義方。事由忠孝。保持門¶
戶。克纘家聲。君子知南平之業為不忘矣。惟公氣勇烈。行¶
易直。內器劒距。外不矯飾。其治戎也。持重有節制。信賞以¶
勸之。明罰以齊之。嚴不近苛。奇必合正。每臨敵制變。勵如¶
猛鷙。迅如風雨。啟行助雷霆之威。斷後保河山之阻。故攻¶
無不剋。守無不固。其牧人也。使之蠶而衣。稼而食。不奪其¶
時。不竭其力。載其清淨。一與休息。故不能親譽而潛飲其¶
<pb:NFKB_QTW_p0531-15b>
德。蜀川隆富。首冠藩服。我以功而居有之。是宜保尊榮安¶
暇豫矣。然而不㞕寵利。徇國捐躬。振高風。激時弊。子文逃¶
祿。去病辭第。訂之於我。彼何瑣細。四紀事軍旅。百戰成勳¶
庸。遭逢盛明。升受鼎鉞。有賢人可大之業。張盛后神武之¶
威。獨立一時。我無慙德。自迴旆南藩。作扞西鄙。朝廷以之¶
倚仗。四國以之瞻仰。貪亂稔禍者。竊視惕息。徹其邪謀。嗚¶
呼。天不憗遺。奪我何速。公之冢嫡。以貫之常學斯文。謬掌¶
書命。授以不刊。俾傳信詞。採遺烈於世家。無慙實錄。奉孝¶
思之誠託。有愧當仁。式表新阡。永昭神道。銘曰。¶ 

<pb:NFKB_QTW_p0531-16a>

幽朔之都。浸遼鎮碣。氣象盤鬱。英靈峻發。克生南平。挺為¶
人傑。幼秉忠壯。蹈茲武節。韜畧懸解。藝能冠絕。天寶季歲。¶
胡夷猖獗。爰執干櫓。遂從征伐。屢僨豺牙。頻探虎穴。勳名¶
克樹。爵祿有列。惟天因人。惟人奉天。惟賢傒聖。惟聖資賢。¶
靈命陰[:#AS-84EC:⿰⻖⿱步馬]。有開必先。自昔多難。方隅擅權。操兵襲位。四紀¶
之年。光爍我后。雄斷精堅。將致武訓。俾夫頑遷。蠢爾庸蜀。¶
負險專地。帝謂南平。總戎為帥。式遏亂畧。輔成吾志。南平¶
秉鉞。如火烈烈。取彼凶孽。獻於天闕。式其怙亂。必寘夷滅。¶
<pb:NFKB_QTW_p0531-16b>
萬邦震驚。九截荒札。樂土全蜀。任雄一方。南平蒞止。匪居¶
匪康。我懷急病。整守西疆。帝庸嘉信。於邠斯鎮。受委戎統。¶
登榮相印。鼎餗方餁。干戈未衅。任重道遠。時行運窮。舟移¶
巨壑。日下高舂。摧藏壯氣。惻愴遺忠。縟禮歸厚。明思有融。¶
哀哀令嗣。克孝惟終。篆記樂石。昭明世功。奮乎千載。式是¶
英風。¶ 

* 趙需¶ 
:PROPERTIES:
:PERSID: QTWAUT1416
:END:

需。德宗朝為兵部郎中。¶ 

** 諫復用盧杞為饒州刺史疏¶ 
:PROPERTIES:
:TITID: QTWTIT10628
:PERSID: QTWAUT1416
:END:

伏以吉州長史盧杞。外矯儉。內藏奸邪。三年擅權。百揆¶ 
<pb:NFKB_QTW_p0531-17a>
失序。惡直醜正。亂國殄人。天地神祗所知。蠻夷華夏同棄。¶
伏惟故事。皆得上聞。自杞為相。要官大臣。動踰月不敢奏¶
聞。百寮惴惴。常懼顛危。及京邑傾淪。皇輿播越。陛下炳然¶
覺悟。出棄遐荒。制曰。忠讜壅於上聞。朝野為之側目。由是¶
忠良激勸。內外歡忻。今復用為饒州刺史。眾情失望。皆謂¶
非宜。臣聞君之所以臨萬姓者政也。萬姓之所以戴君者¶
心也。儻加巨奸之寵。必失萬姓之心。乞迴聖慈。遽輟新命。¶ 

** 重論復用盧杞疏¶ 
:PROPERTIES:
:TITID: QTWTIT10629
:PERSID: QTWAUT1416
:END:

盧杞蒙蔽天聽。隳紊朝典。致亂危國。職杞之由。可謂公私¶
<pb:NFKB_QTW_p0531-17b>
巨蠧。中外棄物。自聞再加擢用。忠良痛骨。士庶寒心。臣昨¶
者瀝肝上聞。冒死不恐。冀迴宸睠。用快㣥情。至今拳拳。未¶
奉聖旨。物議騰沸。行路驚嗟。人之無良。一至於此。伏乞俯¶
從眾望。永棄奸臣。幸免誅夷。足明恩貸。特加榮寵。恐造禍¶
階。臣等忝列諫司。今陳狂瞽。¶ 

* 常仲儒¶ 
:PROPERTIES:
:PERSID: QTWAUT1417
:END:

仲儒。代德閒人。與韋執誼相善。¶ 

** 河中府新修文宣王廟碑¶ 
:PROPERTIES:
:TITID: QTWTIT10630
:PERSID: QTWAUT1417
:END:

立於水。成於氣。以位天地。勇於震。奮於乙。是生萬物。天地¶ 
<pb:NFKB_QTW_p0531-18a>
之大。萬物之多。若無聖人。誰與準繩。故能範而不過。類而¶
不遺者也。然則乘時設教。必生大聖以首之。庖羲氏甄才¶
煥文。君人子天。神農以之。首於皇而體至道也。軒轅氏推¶
筴命官。度方順紀。顓頊奉之。首於帝而法元德也。夏后氏¶
奠山通川。因地制賦。殷湯繼之。首於王而明大化也。理亂¶
相資。質文代變。洎有周而衰焉。平桓以還。鴻流蕩然。非聖¶
人之述易。羲農之道消矣。非聖人之辯問。軒轅之帝衰矣。¶
非聖人之刪書。夏殷之王微矣。非聖人之作春秋。周室卑¶
而諸侯僭矣。故夫子彰皇繫帝。敘王尊周。首於儒而開大¶
<pb:NFKB_QTW_p0531-18b>
教也。是知前聖之遺風將絕。夫子不得不生。中古之彞訓¶
將興。夫子不得不作。故禮云。百代以俟聖人而不惑也。有¶
天下者。遵其易。遡其元命。可以致於清靜。遵其廣大。宏其¶
覆載。可以致於雍熙。遵其禮讓。蹈其夷曠。可以致於和平。¶
苟或失常。滔滔淫源。德滋非而霸功作矣。代易於上。教尊¶
於下。運否於既往。位崇於將來。形於國而達於家。萬樂和¶
而百禮成。郁郁洋洋。與日月而終矣。巨唐教本六經。德懷¶
三古。拯大道於既溺。復醇源於已醨。追諡文宣。顯用王禮。¶
太學之制。形於四方。貞元五年。秋仲上丁。元帥司空侍¶ 
<pb:NFKB_QTW_p0531-19a>
中咸寧王渾公。有獻於先師。退而言曰。斯廟也。左廛右署。¶
前軍後府。晨暮之閒。諠闐四起。非肅雍致敬之地。爰命畧¶
址於城。得南端安焉。出退食之中財。任閑人之餘力。屬役¶
如素。十旬而成。祠庭有閑。薦設有嚴。衅落之禮行。饗獻之¶
儀具。是則賈之囂薄。師之閱習。吏之譏訶。寂寥於茲矣。噫。¶
我公以身柱國。竭力戴君。齊心孔門。稟奉如在。易曰。化而¶
裁之。默而成之。公氣和陰陽。德會幾義。又曰。其靜也專。其¶
動也直。公志尚純一。行必中正。語曰。文武之道。未墜於地。¶
公有全社稷之勳。合經緯之用。又曰。學之無倦。行之以忠。¶
<pb:NFKB_QTW_p0531-19b>
公有遵理化之勤。及人民之信。古訓是式。新廟奕奕。尊異¶
顯赫。舉集其門也。至哉。小子明朝退飛。幕府獲祐。歎息徘¶
徊。敢揚頌聲。其辭曰。¶ 

昭昭五星。元文之經。浩浩五行。元氣之形。維上紀下。災昏¶
祥明。聖人居中。百化適成。五星九元。醇朴不曜。降及堯舜。¶
存乎典誥。文王既沒。孔子乃紹。質文異時。日月代照。肇自¶
開闢。澒洞無跡。考於六籍。窮古盡昔。微禹之功。水土共融。¶
微儒之風。華夷濛濛。大聖同德。垂訓作則。山川九州。禮樂¶
萬國。羲軒之道。夫子明之。百王纘焉。仰而營之。夫子之教。¶ 

<pb:NFKB_QTW_p0531-20a>

巨唐興之。皇帝奉焉。式而宏之。皇帝之化。藩翰揚之。司空¶
行焉。敬而將之。肅肅新祠。煌煌盛儀。祀享不失。弦誦以時。¶
儒風載揚。天地同期。¶ 

* 王仲周¶ 
:PROPERTIES:
:PERSID: QTWAUT1418
:END:

仲周。京兆人。徙居汲郡。中進士甲科。以大理評事攝監察¶
御史。¶ 

** 代杜司徒謝妻封邑表¶ 
:PROPERTIES:
:TITID: QTWTIT10631
:PERSID: QTWAUT1418
:END:

臣佑言。伏奉恩制。封臣小男母李氏密國夫人。臣某中謝。¶
<pb:NFKB_QTW_p0531-20b>
伏以禮經明文。婦人本無爵命。秦漢以降。優賢以寵閨門。¶
固無謬及。有紊彞典。臣小男母李氏。本非主饋。若貴云因¶
子。臣男尚自賤微。禮有從夫。臣妻又早逝歿。豈伊末品。忽¶
被殊私。此蓋陛下念臣齒髮漸衰。賓祭無主。俾立家而有¶
裕。遂開國以疏封。詩美鵲巢。懼無德而自處。禮榮翟茀。恐¶
負乘以貽災。瞻上天而以懼以慙。顧中閫而載榮載躍。不¶
任荷懼屏營之至。¶ 

** 代王尚書謝一子官狀¶ 
:PROPERTIES:
:TITID: QTWTIT10632
:PERSID: QTWAUT1418
:END:

右。臣素乏器能。謬司方鎮。敗公之責。夙夜惟憂。延世之榮。¶
雨露覃及。顧老臣以增懼。念童子以何知。恩私忽臨。負荷¶ 
<pb:NFKB_QTW_p0531-21a>
無力。不勝感恩惶恐屏營之至。¶ 

** 第二狀¶ 
:PROPERTIES:
:TITID: QTWTIT10633
:PERSID: QTWAUT1418
:END:

臣某言。伏見某月日制。除臣男憑御史中丞。捧讀綸音。驚¶
慙無據。臣頃戰伐河北。男亦隨身救援李忠。頓軍易定。屬¶
陛下遷幸。聞及河南。臣留與論婚娶。然得引軍關右。堅保¶
渭橋。承算畧於皇明。摧凶醜於都邑。事關聖運。功匪眾人。¶
陛下特以微功。錄其小子。年未登於弱冠。官已及於中司。¶
若以忠孝而升。且無往例。若由臣(闕二字)授。是紊國章。臣初¶
沐殊私。即將陳讓。但緣李忠在外。方遏寇戎。已行之恩。難¶
<pb:NFKB_QTW_p0531-21b>
可追止。柔遠之體。或要順從。勉承不次之榮。益荷無窮之¶
惠。君親垂施。並居踰等之官。父子同心。各獲捐軀之地。不¶
勝感荷屏營之至。¶ 

** 端午進銀器衣服狀¶ 
:PROPERTIES:
:TITID: QTWTIT10634
:PERSID: QTWAUT1418
:END:

右。伏以楚俗遺風。素傳角黍。野人之志。每願獻芹。上件衣¶
服。裁製實昧於上國。鍼縷多慙於天造。懇誠所至。庶備祝¶
堯。謹遣某官隨狀奉進。¶ 

** 第二狀¶ 
:PROPERTIES:
:TITID: QTWTIT10635
:PERSID: QTWAUT1418
:END:

右。伏以垂衣聖代。角黍良辰。述職之誠。願有所獻。器用非¶ 
<pb:NFKB_QTW_p0531-22a>
寶。寧備下陳之儀。縑帛至微。庶同長命之縷。前件銀器花¶
紗等。謹遣某官隨狀奉進。¶ 

** 第三狀¶ 
:PROPERTIES:
:TITID: QTWTIT10636
:PERSID: QTWAUT1418
:END:

右。臣伏以千年昌運。屬在聖朝。五日佳辰。方臨仲月。臣謬¶
司垣翰。不獲稱慶闕庭。對東海竊慕於朝宗。望南山輒思¶
於上壽。前件銀器花紗等。謹遣某官隨狀奉進。¶ 

** 第四狀¶ 
:PROPERTIES:
:TITID: QTWTIT10637
:PERSID: QTWAUT1418
:END:

右。伏以聖壽千年。不假封人之祝。嘉辰五日。用申臣子之¶
誠。前件器物紗絹等。不敢法外徵科。皆積軍中餘羨。遠塵¶
<pb:NFKB_QTW_p0531-22b>
旒扆。伏用兢惶。謹差某官隨狀奉進。¶ 

** 降誕日進器物狀¶ 
:PROPERTIES:
:TITID: QTWTIT10638
:PERSID: QTWAUT1418
:END:

右。伏以淑氣牧人。運歸聖德。天臨日照。慶集嘉辰。瞻太極¶
之肇分。仰濛汜之初浴。歡忻感戴。踴躍屏營。臣限守方隅。¶
不獲稱賀。上件銀器等。隨狀奉進。¶ 

** 第二狀¶ 
:PROPERTIES:
:TITID: QTWTIT10639
:PERSID: QTWAUT1418
:END:

右。伏以紫氣充庭。黃河變色。用符昌運。式表誕彌。雖聖壽¶
齊天。不假封人之祝。而獻芹為禮。空馳野老之誠。上件銀¶
器[:#AS-92F9:⿰帛⿱丿糸]錦綾綺等。謹遣某官隨狀奉進。¶ 

<pb:NFKB_QTW_p0531-23a>

** 第三狀¶ 
:PROPERTIES:
:TITID: QTWTIT10640
:PERSID: QTWAUT1418
:END:

右。伏以厥日誕祥。惟天降聖。歡連率土。慶集茲辰。前件器¶
物。雖竭愚誠。欲申上獻。顧惟薄。難備下陳。伏以陛下勤恤¶
為心。慈儉成德。是用恭行聖旨。為禮不寶。遠物為珍。臣限¶
以跼守遐藩。不獲申慶天闕。竊同纖草。長傾向日之誠。願¶
比封人。遠獻如山之壽。無任戀慕歡躍之至。¶ 

** 第四狀¶ 
:PROPERTIES:
:TITID: QTWTIT10641
:PERSID: QTWAUT1418
:END:

右。伏以四月孟夏。千年聖期。社鳴表祥。河清叶慶。臣於是¶
<pb:NFKB_QTW_p0531-23b>
日。限守列藩。不獲望南山以獻觴。聞擊石以率舞。屏營戀¶
慕。不知所裁。上件器物等。謹遣某官隨狀奉獻。¶ 

** 奏度女道士無名尼等狀¶ 
:PROPERTIES:
:TITID: QTWTIT10642
:PERSID: QTWAUT1418
:END:

右。伏以代理宏道。三教同歸。聖誕佳辰。萬靈叶慶。上件女¶
道士無名尼。或早授畢法。已聞具戒。願編僧道之錄。永遂¶
修持之心。今因降誕日。伏乞賜其正度。¶ 

** 奏姚季立妻充女道士狀¶ 
:PROPERTIES:
:TITID: QTWTIT10643
:PERSID: QTWAUT1418
:END:

右件。驍將自貞元年身亡。其妻行服三年。情禮畢備。去歲¶
秋首。已及祥除。素習真經。志願入道。伏以草野之人。能修¶
柏舟之誓。義足以勸。志不可移。今因聖誕之辰。願崇景福。¶ 

<pb:NFKB_QTW_p0531-24a>

請度充女道士。法名真元。仍請就潤州道林觀。¶ 

* 張賈¶ 
:PROPERTIES:
:PERSID: QTWAUT1419
:END:

賈。蒲州人。憲宗朝官兵部尚書。¶ 

** 衡誠懸賦(以無敢欺以輕重為韻)¶ 

:PROPERTIES:
:TITID: QTWTIT10644
:PERSID: QTWAUT1419
:END:

衡稱物以致用。誠至精以作孚。惟衡也。表正直之有則。惟¶
誠也。俾輕重之不踰。是將默運乎規矩。顯微乎錙銖。齊日¶
月於七政。協天地於三無。且衡之德也。權以相扶。正之道¶
<pb:NFKB_QTW_p0531-24b>
也。禮以為樞。權得其誠而物無不應。禮歸於正而奸不可¶
誣。是知大德所感。小人是慘。舉輕為重。彼於信而自虧。犯¶
正以邪。將畏禮而罔敢。衡之用也可大。衡之設也無欺。既¶
有別於高下。固非差於毫釐。懿夫設爾而倚。坦然而夷。其¶
大不讓。其細不遺。始執謙而益矣。終忌滿而損之。必盈縮¶
而得度。乃中正而自持。宏於道。深可均於五則。遵乎信。宜¶
作配於四時。原夫衡為器之軌。禮為邦之紀。宰物者必察¶
其所持。為政者必視其所以。均則無怨。是將施德於人。審¶
乃不欺。故曰為仁由巳。彼天下之至精。實至人之用情。衡¶
持平而固本。權應變而定傾。俾廉者之中節。抑貪夫而不¶
爭。虛而受鈞石。不能以為重。進而就圭撮。不足以為輕。惟¶ 
<pb:NFKB_QTW_p0531-25a>
合德之為美。故進退而有程。我有司以守職操持。㣥才所¶
奉。秉正直之權衡。察善敗之輕重。此所以振千古之貞範。¶
副大君之垂拱者也。¶ 

** 天道運行成歲賦(以題為韻)¶ 

:PROPERTIES:
:TITID: QTWTIT10645
:PERSID: QTWAUT1419
:END:

稽元氣之成歲。察時運於上元。其始也。黃鍾之律中。其終¶
也。招搖之星旋。不見而彰。斯強名以稱道。無為而化。故易¶
知以成乾。陰陽推以在位。日月貞其所躔。運之而五行不¶
息。成之而四序罔愆。萬物被仁。咸遂性以生植。聖人取則。¶
<pb:NFKB_QTW_p0531-25b>
將設教以昭宣。於以體和而配德。於以奉時而後天。厥惟¶
至化。實資元造。天以默運其時。后以財成其道。形於變化。¶
知否極而受通。著以始終。見物壯而終老。故天道之不紊。¶
必惟命之有分。俾陰陽以周環。同聖神而廣運。原夫為功¶
不宰。為道永貞。成之以肅殺。煦之以發生。節乃歲經。在一¶
寒而一暑。氣為物母。自無名而有名。且居高而濟下。諒無¶
跡而能行。天地以和。於焉運泰。德刑既備。然後功成。豈止¶
配五緯而定數。叶三辰而為正。是知天有常規。道有彞制。¶
諧一德以佐主。通四時而輔歲。至仁所感。思歌造化之功。¶
測管以窺。寧究天人之際。¶ 

¶
