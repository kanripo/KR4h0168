#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0315-16a> 
#+PROPERTY: JUAN 0316
欽定全唐文卷三百十六¶ 

<pb:NFKB_QTW_p0316-01a>
　李華(三)¶ 

** 中書政事堂記¶ 
:PROPERTIES:
:TITID: QTWTIT06960
:PERSID: QTWAUT0584
:END:

政事堂者。自武德以來。常於門下省議事。即以議事之所。謂之政事堂。故長孫無忌起復授司空。房元齡起復授左僕射。魏徵授太子太師。皆知門下省事。至高宗光宅元年。裴炎自侍中除中書令。執事宰相筆。乃遷政事堂於中書省。記曰。政事堂者。君不可以枉道於天。反道於地。覆道於社稷。無道於黎元。此堂得以議之。臣不可悖道於君。逆道於仁。黷道於貨。亂道於刑。[:#AS-8864:⿺克寸]一方之命。變王者之制。此堂得以易之。兵不可以擅興。權不可以擅與。貨不可以擅蓄。王澤不可以擅奪。君恩不可以擅間。私讎不可以擅報。公爵不可以擅私。此堂得以誅之。事不可以輕入重。罪不可以生入死。法不可以剝害於人。財不可以擅加於賦。情不可以委之於倖。亂不可以啟之於萌。法紊不賞。爵紊不封。聞荒不救。見饉不矜。逆諫自賢。違道變古。此堂得以殺之。故曰廟堂之上。樽俎之前。有兵有刑。有挺有刃。有斧鉞。有酖毒。有夷族。有破家。登此堂者。得以行之。故伊尹放太甲¶ 
<pb:NFKB_QTW_p0316-02a>
之不嗣。周公逐管蔡之不義。霍光廢昌邑之亂。梁公正廬陵之位。自君弱臣強之後。宰相主生殺之柄。天子掩九重之耳。變理化為權衡。論思變成機務。傾身禍敗。不可勝數。列國有傳。青史有名。可以為終身之誡。無罪記云。¶ 

** 御史大夫廳壁記¶ 
:PROPERTIES:
:TITID: QTWTIT06961
:PERSID: QTWAUT0584
:END:

君以文明照臨百官。官糾其邪。職在邦憲。由京師而端下國。王化所繫。不唯威刑。御史大夫其任也。用捨決於天心。得失震於人聽。舉直錯枉。果而不撓。則公卿屏氣。道路生風。率其屬以正於朝。瞻我衣冠。不仁者遠。苟異於是。為君子羞。政之雄雌。與德輕重。故名公在位。天下仰賴焉。秦官有御史大夫。在漢為三公。職副丞相。丞相闕則大夫遷。或名司空。或復舊號。史足徵也。議大政必下丞相御史。其廷署古曰府。近曰臺。其衣冠章綬。品秩所視。載於甲令。聖朝臣唐虞高尚之賢。內周漢不賓之俗。登人於五福。薦樂於九歌。帝德廣運而瑞草生。天威震動而神羊至。故柱石骨鯁之老更拜焉。距義寧至先天。登宰相者十二人。以本官參政事者十三人。故相任者四人。藉威聲以稜徼外按戎律者八人。官或改稱大司憲臺。或分為左右肅政。罷置不¶ 
<pb:NFKB_QTW_p0316-03a>
恆。從所宜也。開元天寶中。刑措不用。元元休息。由是務簡益重。地清彌尊。任難其人。多舉勳德。至宰輔者四人。宰輔兼者二人。故相任者一人。兼節度者九人。異姓封王者二人。尊號加孝德之明年。樂成公自尚書左丞兼文部遷。崇德也。昭融禮經。嗣續文雅。張仲孝友。山甫明哲。風度可以師長人倫。動靜可以訓齊天下。喬嶽鎮定。嘉量平均。心為百行之宗。體備四時之氣。雅有之曰。文武吉甫。萬邦為憲。樂成有焉。至若教行於無訟之前。慮辨於未萌之始。未萌而慮。則求煩不獲。無訟而教。則何用不臧。寬細瑕為大體。復故事為新政。小人畏法。君子夷心。無隱情於國家。無愧辭於神道。堂堂乎大雅之素也。初廳壁列先政之名。記而不敘。公以為艱難之選。將俟後人。謂華嘗備屬僚。或知故實。授簡之恩至。屬詞之藝寡。無以允副非常之待。所報者直質而少文。天寶十四載六月十五日記。¶ 

** 御史中丞廳壁記¶ 
:PROPERTIES:
:TITID: QTWTIT06962
:PERSID: QTWAUT0584
:END:

皇帝受天明命。垂五十年。大道成俗。黎人於變。百官設而無事。三辟存而不論。振古未然也。猶以為成歲資於降霜。律人本於持憲。憲司之拜。尢覈名實。王猷其遠乎。夫察風¶ 
<pb:NFKB_QTW_p0316-04a>
俗。平寃滯。踣邪佞。延俊賢。云誰司之。職惟御史。御史亞長曰中丞。貳大夫以領其屬。士匄為伯游之佐。司馬乃令尹之偏。古之制也。漢儀。大夫副丞相。以備其闕。參維國綱。鮮臨府事。故中丞專焉。意者殄凶人之豪。挾君子之道。各行其志。無所牽束。行止與大臣絕位。指顧則周行振聳。政體宜之。晉宋元魏以還。無御史大夫。由是中丞威望愈尊。禮有加等。如火烈烈。如霜肅殺。不可犯也。屬時清無獄。朝尚寬政。行葦忠厚。王化根源。周室仁及草木。而愷悌流乎頌聲。漢文雅好黃老。而公卿恥言人過。舉盛德而儀刑著矣。焉用察察觖觖。以恟生人哉。欲以此道行於軍旅。故東西幕府皆兼大夫。餘軍多假憲司之號。聖皇之志也。天寶中。君臣於道德之間。又新其化。以尚書左丞張公為大夫。少府大卿庾公為中丞。天下翕然。名教知勸。大夫睦中丞也。羽翮得清風之助。中丞奉大夫也。律呂本黃鍾之宮。耆儒碩老。罕云遇此盛矣。二公中和備體。沈潛經德。易直且武。溫文而清。遵王路以整多方。由夫身而貞百度。此外盡餘事也。古之制記者。先諸德而後諸事。至若命官之始。省復之代。名號冠緌之差。祿秩位員之數。辭尚體要。況皆知之。¶ 

<pb:NFKB_QTW_p0316-05a>

今不書。省文也。華昧學淺藝。承命維谷。㣥言之首。非所克堪。然故吏也。勉以酧德。天寶十四載九月十日記。¶ 

** 著作郎廳壁記¶ 
:PROPERTIES:
:TITID: QTWTIT06963
:PERSID: QTWAUT0584
:END:

化成天下。莫尚乎文。文之大司。是為國史。職在裦貶懲勸。區別昏明。故駉牧頌於魯侯。祈招諷於楚子。史官之任有述作。蓋王者之元符。生人之極教也。昔沮誦倉頡。為黃帝史臣。文字以興。其來尚矣。若南正北正。建於顓頊。羲氏和氏。命於唐堯。更虞夏商。代序天地。周官宗伯之屬。有太史正歲年以序事。小史奠系代辨昭穆。內史受納訪以詔王聽理。外史達書名於四方。前志所載。有左史記事。或箴王之闕。或司過於朝。所典不同。其納君於善一也。傳曰。天子有日官。則史逸史伯是也。諸侯有日御。則裨竈子韋是也。倚相在楚。南史在齊。董狐在晉。邦之司直也。其事舉則三靈不慝。其政息則百度惟危。故先王貴之。至於漢廷。參用周禮。太史公既歿。其子遷。緘金匱石室之文焉。降及東京永平中。特詔班固著作東觀。繼其事者。楊彪蔡邕。由是太史但掌天文律歷而已。小雅寢周。聖人生魯。道尊而文武將墜。德至而天地不通。感於獲麟。嘆於與蜡。爰制國典。邱¶ 
<pb:NFKB_QTW_p0316-06a>
明傳之。因歷象以正時元。假鬼神而討有罪。善人勸焉。淫人懼焉。百代之英。所由用也。向若前代闕能文之史。曠記事之官。雖禹舜之烈無聞焉。有國有家。何以直道而行也。魏太和年。肇以著作名官。為中書屬。晉元康年。改隸祕書。朝服單衣介幘。始親職。必選名臣。傳歷宋齊梁陳。官品第六。元魏高齊周隋。秩從五品。魏則王沈以侍中兼之。衞凱以尚書帶之。至於有晉。若史材之美。陳壽自佐郎遷。元舅之尊。庾亮以中書領。宋則徐爰何承天。齊則沈約裴子野。梁則陸雲公姚察。陳則顧野王張正見。後魏則崔光高允。北齊則邢子才魏收。周則蘇亮柳虯。隋則虞綽王劭。皆一朝名選也。貞觀初。詔梁國文昭公鄭國文貞公統英儒盛才。修五代史。天子親垂筆削。與春秋合符。巍巍乎史氏之光耀也。因是開館於內。別立史官。多以著作郎領帶其職。而舊史所掌。唯碑誌祭祝之文在焉。然以其能綜㣥言。且居百乘。出典下國。轉為郎官。經緯斯文。昭宣有政。或上遷祕書少監。或擢拜中書舍人。固不易其任也。天命元聖。降而為唐。唐之建官。罔非俊乂。若虞永興德函大雅。魏侍中才高王佐。鄭吏部絕韻鏘鳴。崔司業雄詞飛動。皆歷焉。今¶ 
<pb:NFKB_QTW_p0316-07a>
上兼帝王之極功。總文武之能事。思所以比崇軒皞。紹美唐虞。潤色乎大猷。發明乎皇道。問誰獻箴。則賓客崔氏。問誰執簡。則恆傳吳公。胡諭德遊刃詩騷。韋庶子貫珠今古。濟濟多士。時惟秉文。盛矣哉。同風乎雅頌也。名嶽已遷。別封天柱。舊章不改。尚列周官。登陟蓬萊之峯。循環藏室之奧。從容簡貴。信君子保明宏道之司歟。今大著作清河崔公名傑。天寶三載。自祕書郎拜。閱天祿之圖書。踐人文之苑囿。澡身於三德。研慮於六經。執謙而光。好善能澤。惠風吟於秀水。明月鏡於安流。代為元臣。家曰茂緒。壯宮室者。必鄧林之條幹乎。以儒雅之姿。從班蔡之後。揮綽令譽。達於清朝。則百祿隨之。曷其有極矣。先是命官之記。不列於齋。以華職忝末班。與聞前志。拜命之辱。敢敘官之守云。時天寶七載二月辛亥記。¶ 

** 杭州刺史廳壁記¶ 
:PROPERTIES:
:TITID: QTWTIT06964
:PERSID: QTWAUT0584
:END:

唐虞之代。四岳十二牧。分掌諸侯。宗周有方伯連帥之職。秦有監郡。漢魏以還。初曰部刺史。後曰州牧。近代罷州牧。復為郡太守。太守刺史。無恆其稱。職同九卿。假以符節。雖親如魯衞。貴若周召。任切安人。往往除拜。天寶中。朝廷以¶ 
<pb:NFKB_QTW_p0316-08a>
尚書郎人物之高選。二千石元元之性命。始以省郎臨大部。若密邇京師。或控壓衝會。萬商所聚。百貨所殖。將擇良吏。重難之。杭州東南名郡。後漢分會稽為吳郡錢塘。屬隋平陳。置此州。咽喉吳越。勢雄江海。國家阜成兆人。戶口日益。增領九縣。所臨蒞者。多當時名公。宋丞相劉僕射崔尚書之訏謨大政。其間劉尚書裴給事之盛德遠業。魏左丞節吏部之公望遺愛在人。韋太原崔河南劉右丞侯中丞節制方隅。有事以來。承制權假以相國元公。旬朔之間。生人受賜。由是望甲餘州。名士良將。遞臨此部。況郊海門。池浙江。三山動搖於掌端。靈濤賁[:#AS-FBED:●]攵激於城下。水牽卉服。陸控山夷。駢檣二十里。開肆三萬室。近歲災沴繁興。寇盜連起。百戰之後。城池獨存。王師雷動。元惡授首。乳哺疲人。分命賢哲。詔以兵部郎中范陽盧公幼平為之。公體仁而清。直方簡亮。文以輔德。武以靜人。澄曠有清江之姿。巍峩有秋山之狀。麾幢戾止。未逾三月。降者遷忠義。歸者喜生育。旌次讓利。轅門無聲。人咸曰休哉。以卿佐之才。遵王澤。敷德政。吾見其為公為侯。福履宜之。未見其極也。刺史冠服印綬。甲令載之。故不書。詞尚體要。古史之遺也。永泰元年七¶ 
<pb:NFKB_QTW_p0316-09a>
月二十五日記。¶ 

** 衢州刺史廳壁記¶ 
:PROPERTIES:
:TITID: QTWTIT06965
:PERSID: QTWAUT0584
:END:

有漢已還。州統郡。郡或連十城。州或部十郡。江南多大郡。如會稽丹陽。鎮領遐濶。分置部都尉。自富春而南。太末一縣抵於建安今此州即古會稽西部之地也。雖官明吏修。如曠阻何。厥後相因。損益無恒。時更亂離。罷置紛糅。聖朝字育元元。納於大中。自衞公纍單于。英公滅句麗。天下和平。戶口繁衍。元聖溥行葦蓼蕭之澤於下。廷延公卿。議割州邑。謂疆與府近。則易為理。人與吏親。則易為安。以婺州封畛為廣。分置衢州。領六縣。猶為大郡。近歲析玉山全邑洎須江南鄉益信州而不為寡。去年江湖不登。茲境稍穰。故浙右流離。多就遺秉。凡增萬餘室而不為眾。吳越地卑。而此方高厚。居者無疾。人斯永年。名山大川。既麗且清。俗尚文學。有古遺風。國朝不以州領郡。郡與州更相為號。遷復從宜。事之當也。置觀察之司而董臨之。此州長吏之選。甲於他部。忠貞之老。則武威公李僕射傑。親賢之望。則信安郡王褘。遺政行為故事。名位光於屋壁。開元天寶中。始以尚書郎超拜名郡。賀蘭大夫為之。李郎中為之。自逆胡¶ 
<pb:NFKB_QTW_p0316-10a>
悖天地之慈。犯雷霆之誅。賀蘭起北海之師。郎中佐浙東之幕。有文有武。家頌戶歌。元惡天討。餘凶稔罪。皇恩示以鈇鉞之威。未即大刑。以為不教人戰。是謂棄之。乃分諸州。置節度以鎮之。州有防禦軍。刺史為之使。俾與夫持節某州諸軍事名實副焉。以此州密邇山陰。爰隸浙東。廳事馮高。㦸戶臨江。武文左右。麾幢成列。千夫長百夫長。上寮郡掾。屬邑官吏。進退無聲。趨拜風生。仕不登州。談不為榮。凡為州者。儒不毅勇則頓威。攻守所由敗也。勇不儒和則失人。邦國所由困也。故二千石之任。方今為難。至尊垂憂勤於兆人。延俊乂於高位。以蘇州刺史陳郡殷公。文可以成政。武可以安人。明斷良謀。忠在王室。其理也。寬不容怠。嚴不拒情。清白貫於神明。簡易契於黃老。德必有隣。歌聲宜繼。由是命公典此邦也。至若建置城府之年月。升降品第之等差。風俗貢賦之宜。男女提封之數。圖牒備矣。老幼傳之。今之所書。略舉勳德也。元年建寅月二十一日。左補闕趙郡李華於江州附述。¶ 

** 常州刺史廳壁記¶ 
:PROPERTIES:
:TITID: QTWTIT06966
:PERSID: QTWAUT0584
:END:

晉分丹陽為毗陵。後改為晉陵。隋置常熟縣。剏常州理之。¶ 

<pb:NFKB_QTW_p0316-11a>

無何。常熟隸蘇州。始於晉陵置常州。當楚越之襟束。居三吳之高爽。其地恆穰。故有嘉稱。領五縣。版圖十餘萬。望高地劇。此關外名邦。自狂虜肆亂。江湖流毒。地荒人[:#AS-FDA1:●]。十里一室。天子詔宰政。審可以安人者。以工部侍郎贊皇公覽允。(一作充)帝俞。拜為此邦。昔齊人聞石相將至。舉國大理。贊皇東轅。明詔先下。吏愉人泰。如時之春。視之猶身。歸者遍野。贊皇公以為易簡本乎悠久。久於其道而化成。封章上請。求理三歲。詔書寵異。進品正議大夫。優賢報功。於時為盛。自吳通上國。越盟諸夏。秦裂郡國。智如伍員。才若鴟夷。以及我國家賢良。臨州者甚眾。未有濬河渠。引大江。漕有餘之波。溉不足之川。溝延申浦。至於城下。廢二埭之隘。促數州之程。海夷浮舶。弦發望至。出古人剏物之智。見君子濟眾之心。大矣哉。一境清淨。無為而理。此舉大略也。漢制。刺史部領郡國。遷為太守。太守課最。入為公卿。及魏晉以來。或稱州牧。國朝州刺史郡太守更相為名。親賢如寧岐。弻諧如狄宋。皆拜焉。在部視侯伯。入朝亞卿尹。其車服皁葢朱轓華蟲七旒進賢兩梁冠。玉佩青綬。古有銅獸竹使符。太守不假節。刺史臨兵則持節。今雖無事。亦稱使持節。¶ 

<pb:NFKB_QTW_p0316-12a>

戒不虞也。降銅魚詔書合之。代獸符也。夫子門人。高第者眾。唯稱雍也可為諸侯。至矣哉。古之為理。本於德行。贊皇公秉心宣猷。盡瘁王室。愷悌君子。民之父母。為王者輔。宜哉。永泰二年二月庚戌。贊皇公從子檢校吏部員外郎華述。¶ 

** 壽州刺史廳壁記¶ 
:PROPERTIES:
:TITID: QTWTIT06967
:PERSID: QTWAUT0584
:END:

禹貢淮海。惟揚州彭蠡三江在焉。漢文帝封淮南王長子安為王。都壽春。即此州也。兩漢揚州刺史治於此州。墠壇猶在。後魏盧潛為揚州。亦鎮於茲。潛有惠政。時人比之羊祐。厥後州境。或南或北。隨人推遷。國朝一家天下。華夷如一。壽春郡在淮南。隸揚州。其風俗山川。可得而知也。某年。以兼侍御史揚州司馬獨孤問俗為壽州刺史。公有德政。理外如內。易不遺物。周不害通。忠孝簡於王室。廉平聞於天下。剛克以順。柔謹而肅。公理州三年。遷御史中丞。鎮江夏。工部郎中楚州張緯之代公為州牧。某部郎中韋延安代張典此州。僉有政聞。故書其事。以慰楚人之心。¶ 

** 京兆府員外參軍廳壁記¶ 
:PROPERTIES:
:TITID: QTWTIT06968
:PERSID: QTWAUT0584
:END:

東漢中平以來。王室多難。元臣統戎。括㣥才而不遺。徵眾¶ 
<pb:NFKB_QTW_p0316-13a>
慮而從善。故公府置參軍事。雖位高八命。權重三軍。苟好謀而成。亦參於幕下。迄於魏氏。沿漢舊章。洎有晉將殄夫全吳。石苞責禮於孫楚。由是府朝致敬。稍用下寮。逮南北分於帝郊。華夷寢於王澤。而此官之選。益以眾矣。及隋平江嶺。唐有天下。聖人貴因循而重改作。思豫備而戒不虞。故因其名而降之秩。則殷周之損益可知也。至若兩京垂戎於四方。府吏同體於郎署。非夫公卿盛德之允。才望當仁之流。不可膺其任。今王國多士。賢能歲益。職員之外。猶以命之。取類乎律呂起於黃鍾。滄浪發於清漢。人皆以為美也。趙郡李諲。碣石峯巒。藂臺楨幹。嬰年聞禮。敬睦傳於家庭。綺歲入官。名節動於寮友。敏以經德。清而達和。自懷濟眾之心。仍有封侯之骨。嘉魚在藻。良馬食苗。知其人。有其位。千雲萌於甲拆。貫革兆於機張。且曰清階。因之故事。則鍾繇李允魏舒王遵。事炳於前代。韋僕射李大夫陸少保杜尚書。功宣於盛朝。叔父侍郎發迹於河南。黃門顧公漸羽於京兆。驥子躡乘黃之皁。鵷鶵入威鳳之巢。榮縻九霄。縱遊千里。其可必也。夫其職諧易簡。道在中和。高步同於列仙。彈冠預於朝會。若乃簿書堆案。則譽發彀中。醪醴¶ 
<pb:NFKB_QTW_p0316-14a>
蒲壺。亦名高方外。動靜皆適。剛柔兩持。是以為從事者。所貴師古之事。車服盤盂。畢聞旌記。用垂後代。飾布德音。況朝之命官。闕而不載。以華聞於舊史。請以直書。故略其所知。疑殆頗闕云爾。¶ 

** 河南府參軍廳壁記¶ 
:PROPERTIES:
:TITID: QTWTIT06969
:PERSID: QTWAUT0584
:END:

文與武。邦之大司。參以彌綸而果於折中。軍以厲禁而闕其暴蔑。彌綸之謂文。厲禁之謂武。居一稱而兼二義。參軍有焉。漢車騎將軍張溫行司空。專征關右。始徵幽州刺史陶謙參軍事。由是上將之府。以為常儀。魏驃騎將軍石苞鎮揚州。晉文王命孫楚參苞軍事。賓主降禮。始於孫石。時方用武。則軍師之謀主。天下乂安。則府公之屬吏。蓋因府郡之長。使持節領諸軍。故雖列曹。悉以參軍為號。若以漢晉儔於聖代。郡國比於神州。則理亂不侔。而小大相妨矣。參軍自國朝以來。躋盛位者數十人。遠則僕射韋公。師保中朝。今則中丞蔣公。澄清東夏。用賢而衣冠焯敘。踵武而聲度相隣。選部所以較卿佐之才。舉公侯之冑。是以慎署斯職。而要其德藝。傳所謂仕而優則學。學而優則仕。處下僚而無咎悔。從吏道而獲安閒。差池鵷鷺之間。宴息風雲¶ 
<pb:NFKB_QTW_p0316-15a>
之外矣。京兆韋昱。門高器全。其文也。若英敷華。其武也。長劍淬鍔。朗玉調律。鷙禽乘秋。服楚傅之訓誡。傳漢相之經術。每從容府中。或有異政。雖不吾以。必預咨謀。如川決防。如竹迎刃。夫然。則貴與壽。功與名。非斯人而誰獲。君子之所貴者。名位不失其人。聲聞不忘於後。故蒐錄官族。第其遷授。俾將來俊茂。有所觀焉。時天寶九載九月十三日記。¶ 

** 安陽縣令廳壁記¶ 
:PROPERTIES:
:TITID: QTWTIT06970
:PERSID: QTWAUT0584
:END:

令長之位。詳於漢官。土地之宜。列於禹貢。談者備矣。而詞人略焉。則此官之職守。此境之風俗可知也。國朝之有天下。淇漳之間。於京師為近。守宰之寄。於元元最親。故授署此官。延至王庭。曲蒙睿渥。制令裦賜。與內官同法。清貫往往超拜。天寶以來。東北隅節度。位冠諸侯。按數軍鉦鼓。兼本道連帥。以河北貢篚征稅。半乎九州。邊於山戎。歲備勍寇。每置長吏。朝廷特難之。或操尚虧渝。或中塗遷換。或流[:#AS-FDA1:●]未復。或委罪刑書。繇是使臣。慎簡其人。密表陳請。鍾恩光於異土。萃人物於東州。不然。何公方振羽青雲。胡為而在此堂也。公以德行文學。為人倫羨慕。清而道藝。隣於昔賢。自登封主簿。撫有茲邑。以西門沈巫為不仁。仲康解綬¶ 
<pb:NFKB_QTW_p0316-16a>
為能斷。酌古中道。為今令圖。下車無何。休聞四塞。他疆之人父母之。居尸祝之。則境內之歡。可以心見。君子哉。至若由身立政。謀近及遠。邑人趨拜。靜聞堂上之琴。軍師往來。潛預幕中之畫。所利者大。豈惟安陽。夫然。則繁纓曲縣。衷甸四牡。人所願也。於公宜之。記事者。志盛德而旌善人。今特書公何。尊王命。其春秋之義歟。天寶十載記。¶ 

** 臨湍縣令廳壁記¶ 
:PROPERTIES:
:TITID: QTWTIT06971
:PERSID: QTWAUT0584
:END:

鄧為天下扃闥。兩都南蔽。秦漢以來。多封將相姻戚。故其人益豪。疆內全邑。曰南陽。曰穰。曰臨湍。蓋古新城也。穰州府所理。吏不暇息。南陽領戶既寡。姦俠所歸。惟臨湍境清。人間從仕者所樂。開元裂此鄉三千戶為菊潭縣。天寶至德之間。狂虜南侵。南陽為戰地。地荒人散。千里無烟。猶以郵置之衝。往復王命。權置官吏。招集疲人。如寒資裘。如餒併食。聖朝臨下有赫。哀撫兆人。誅元凶。清天下。詔方鎮選良吏。平昌孟威字承顏。自左驍衞兵曹參軍本道節度使表為此縣。始至。戶不盈百。為政七月。盡室而歸者千餘家。難矣哉。古之為政者。先諸人。後諸身。先其人則人不勞。後其身則身自逸。承顏勤恤老幼而休息之。損有餘補不足¶ 
<pb:NFKB_QTW_p0316-17a>
而煦育之。人諭其心。則不勞而理矣。古之求士者。觀諸其家。知乃為政。承顏奉版輿。冒虜塵。北越鞏洛。歸家於漢上。又以清白之祿。為甘旨之資。臣子之道卓然。則其餘可知也。令長品秩章綬。人皆知之。故不書。今所書。議能也。寶應二年七月甲辰。左補闕李華記。¶ 

** 故中岳越禪師塔記¶ 
:PROPERTIES:
:TITID: QTWTIT06972
:PERSID: QTWAUT0584
:END:

智之深者反照。仁之大者無思。反照而萬物同明。無思而一切咸寂。真如住乎無住。妙有生乎不生。惟禪師至其極也。禪師法號常超。發定光於大照大師。垂惠用於聖善和上。證無得於敬受闍黎。司徒郭公舉為東京大德。御史中丞鄭公表敷教於三吳。乃沿漢至黃鶴磯。州長候途。四輦瞻繞。請主大雲寺。浩浩㣥醉。願霑醒藥。於是以梵綱心地。還其本源。楞伽法門。照彼真性。荊越之俗。五都僑人有度者矣。寶應二年暮春季旬之二日。證滅於禪居。縗杖百千。江哀山悴。凡入諸佛正位二十九夏。存父母遺體五十九年。門人寶藏熙怡等。號捧香㲲。建塔東岡。遵象法也。禪師滄州人。姚姓。靈和應於海碣。弱歲齒於儒者。既而捨孔氏之經。為釋門之允。聞西河攝護第一。乃往從師。次諸嵩潁。¶ 

<pb:NFKB_QTW_p0316-18a>

服勤上法。理妙詞簡。神凝道深。蓋六度之龜麟。人天之海嶽也。嗟夫。雨寶之珠。伏於泥下。燎原之火。隱在木中。開示有期。繼生宗範。摩訶達摩以智月開瞽。法雷破聾。七葉至大照大師。門人承囑累者曰聖善和上。環注源流。含靈福備。乃灌其頂。龍像如林。及狂虜逆天。兩京淪翳。諸長老奉持心印。散在㣥方。大怖之中。人獲依怙。則不言之教。無為之益。廣矣大矣。覺之正之。默茲元照。不為深乎。弟子司封員外郎趙郡李華。泣舉雙林。敬表仁旨。時廣德二年正月六日。¶ 

** 盧郎中齋居記¶ 
:PROPERTIES:
:TITID: QTWTIT06973
:PERSID: QTWAUT0584
:END:

鴻鵠遡清風。陵顥氣。翺翔自得於冥冥之間。故虞衡矰矢[:#AS-FBED:●]敫。不能為患。甘芻豐秣。羈縶駿驥。首冠鋄鍚。身被纓纕。力方盛也。騁於康逵。及其殆也。困於鞭策。由是智者高鴻鵠而卑駿驥。豈妄而論之哉。今凶渠假息。五兵未偃。廟堂有風力之臣。征鎮皆方召之老。則仁人靜士。戢伏自持。各其志也。尚書左司郎中嗣漁陽公盧振。字子厚。奉世德而聿修之。味道風而遊泳之。處於九江南郭荒榛之下。不貽害於身。不假力於人。夷堆墆。填窪穽。尋尺無遺材。草木不移植。¶ 

<pb:NFKB_QTW_p0316-19a>

書堂齊亭。成於指顧。高松茂篠。森於門巷。宴然燕居。勝自我得。君子出則行其志也。公以瑚璉之器為郎官。以干將之斷宰赤縣。君子入則善其身也。公就鴻鵠之冥冥。捨騏驥之馳騁。況大江在下。名山當目。嘉賓時來。攜手長望。可以頤神養壽。暢其天和。浴乎沂。風乎舞雩。吾與點也。尋陽僑舊。推仁人焉。推智者焉。廣德二年四月五日。趙郡李華記。¶ 

** 賀遂員外藥園小山池記¶ 
:PROPERTIES:
:TITID: QTWTIT06974
:PERSID: QTWAUT0584
:END:

悅名山大川。欲以安身崇德。而獨往之士。勤勞千里。豪家之制。殫及百金。君子不為也。賀遂公衣冠之鴻鵠。執憲起草。不塵其心。夢寐以青山白雲為念。庭除有砥礪之材。礎礩之璞。立而象之衡巫。堂下有畚鍤之坳。圩塓之凹。陂而象之江湖。種竹藝藥。以佐正性。華實相蔽。百有餘品。鑿井引汲。伏源出山。聲聞池中。尋竇而發。泉躍波轉而盈沼。支流脈散而滿畦。一夫躡輪。而三江逼戶。十指攢石。而㣥山倚蹊。智與化侔。至人之用也。其間有書堂琴軒。置酒娛賓。卑痺而敞。若雲天尋丈。而豁如江漢。以小觀大。則天下之理盡矣。心目所自不忘乎。賦情遣辭。取興茲境。當代文士。¶ 

<pb:NFKB_QTW_p0316-20a>

目為詩園。道在抑末敦元。可以扶教。趙郡李華。舉其略而記之。¶ 

** 鶚執狐記¶ 
:PROPERTIES:
:TITID: QTWTIT06975
:PERSID: QTWAUT0584
:END:

某嘗目異鳥擊豐狐於中野。雙睛燿宿。六翮垂雲。迅猶電馳。厲若霜殺。吻決肝腦。爪刳腎腸。昂藏自雄。倏歘而逝。問名於耕者。對曰。此黃金鶚也。何其快哉。因讓之曰。仁人秉心。哀矜不暇。何樂之有。曰。是狐也。為患大矣。震驚我姻族。撓亂我閭里。善逃徐子之盧。不畏申孫之矢。皇祗或者以其惡貫盈而以鶚誅之。予非斯禽之快也而誰為。悲夫。高位疾僨。厚味腊毒。遵道致盛。或罹諸殃。況假威為孼。能不速禍。在位者當洒濯其心。祓除凶意。惡是務去。福其大來。不然。則有甚於狐之害人。庸忸於鶚之能爾。¶ 

