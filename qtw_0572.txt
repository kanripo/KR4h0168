#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0571-22a> 
#+PROPERTY: JUAN 0572
欽定全唐文卷五百七十二¶ 

<pb:NFKB_QTW_p0572-01a>
　柳宗元(四)¶ 

** 為廣南鄭相公奏百姓產三男狀¶ 
:PROPERTIES:
:TITID: QTWTIT11362
:PERSID: QTWAUT1456
:END:

右。臣所部貞節坊百姓某妻產三男者。臣詳究往例。實謂¶
休徵。已量事給絹三十疋充其乳養者。伏以陛下勤卹黎¶
元。感動天地。靈心昭答。景福已興。方使億兆繁滋。區夏充¶
牣。故表祥於字育。是啟運於昇平。事杳化源。慶延邦本。鱗¶
羽之瑞。曾何足云。臣幸列藩維。嘗叨樞近。私賀之至。¶ 

** 為薛中丞浙東奏五色雲狀¶ 
:PROPERTIES:
:TITID: QTWTIT11363
:PERSID: QTWAUT1456
:END:

右。臣得管內台州奏。月日五色雲見者。一州官吏僧道耆¶
<pb:NFKB_QTW_p0572-01b>
老。悉皆瞻覩。已具奏聞。并寫圖奉進者。伏以景雲上瑞。王¶
者祉符。煥彩彰之在天。知聖德之昭感。伏惟陛下化孚有¶
截。道洽無垠。承天地之貞明。導陰陽之和氣。遂使紛紛郁¶
郁。自東而徂西。若烟非烟。一旬而再至。徵諸古諜。事罕前¶
聞。伏乞宣付史官。以昭簡冊。¶ 

** 為裴中丞奏邕管黃家賊事宜狀¶ 
:PROPERTIES:
:TITID: QTWTIT11364
:PERSID: QTWAUT1456
:END:

右。今月四日。邕管奏事官嚴訓過稱。押衙譚叔向等與黃¶
家賊五千餘人謀為翻動。雖已誅斬。猶未清寧。臣當時差¶ 
<pb:NFKB_QTW_p0572-02a>
本道同十將試光祿卿雷遶至邕管界首賓州以來迎探¶
事宜。兼為聲援。昨得雷遶十四日狀。并嚴訓狀報同到。其¶
黃家賊並已退散。各歸洞穴訖。伏以鼠竊狗偷。非足為患。¶
陛下威靈遠被。神化旁行。遂使姦狡之謀。先期而自露。回¶
邪之黨。不戮而盡夷。伏恐飛章已達。吉語未聞。上軫天心。¶
猶煩廟算。臣謬居方鎮。忝接疆界。所得事宜。不敢不奏。¶ 

** 讓監察御史狀¶ 
:PROPERTIES:
:TITID: QTWTIT11365
:PERSID: QTWAUT1456
:END:

右。臣伏準名例律。諸官與父祖諱同者。不合冒榮居之。臣¶
祖名察躬。今臣蒙恩授前件官。以幼年逮事王父。禮律之¶
<pb:NFKB_QTW_p0572-02b>
制。所不敢踰。臣不勝進退惶恐之至。謹詣光順門奏狀以¶
聞。伏聽敕旨。¶ 

** 為京兆府昭應等九縣訴夏苗旱損狀¶ 
:PROPERTIES:
:TITID: QTWTIT11366
:PERSID: QTWAUT1456
:END:

右。臣謬領京畿。已逾兩月。政術無取。誠懇莫申。遂使雨澤¶
愆時。田苗微損。夙夜兢懼。寢食靡遑。今長安二十四縣。並¶
準常年例全徵。其昭應等九縣。臣各得狀。並令詳審。各絕¶
隱欺。謹具別狀封進。臣當府夏稅。通計約二十九萬石以¶
上。據所損矜免。秪當三萬石有餘。恤人則深。減數非廣。伏¶
以聖慈宏貸。憫念蒸黎。臣忝職司。不敢不奏。無任慚懼之¶ 
<pb:NFKB_QTW_p0572-03a>
至。謹錄奏聞。伏聽敕旨。¶ 

** 為南承嗣請從軍狀¶ 
:PROPERTIES:
:TITID: QTWTIT11367
:PERSID: QTWAUT1456
:END:

** 　故某官贈某官南霽雲男某官承嗣¶ 
:PROPERTIES:
:TITID: QTWTIT11367
:PERSID: QTWAUT1456
:END:

右。臣亡父至德之歲。死節睢陽。陛下每降鴻恩。必加裦寵。¶
臣自七歲。即忝班榮。垂五十年。常居祿秩。再守遐郡。績用¶
無成。終貽官謗。甘就嚴譴。無以負荷先志。報效殊私。以慚¶
以懼。隕越無地。伏見某月日敕。以王承宗負恩干紀。命將¶
徂征。雷霆所加。殄滅在近。臣竊不自揆。思竭忠誠。願預一¶
卒之任。以答百生之幸。庶得摧鋒觸刃。摩壘搴旗。冀獲盡¶
<pb:NFKB_QTW_p0572-03b>
於微誠。儻不墜於遺烈。踊躍之至。夙夜不寧。敢希皇明。俯¶
鑒丹懇。臣聞周官考藝。國子置車甲之司。漢道推恩。孤兒¶
備羽林之用。千秋思奮於事越。仲孺期死於奔吳。義激君¶
親。名高竹帛。臣雖無似。有慕昔人。雖身塗草野。死而不朽。¶
披肝瀝血。昧死上陳。無任懇迫忠憤之至。謹錄奏聞。伏候¶
敕旨。¶ 

** 進農書狀(農書三卷)¶ 

:PROPERTIES:
:TITID: QTWTIT11368
:PERSID: QTWAUT1456
:END:

右。伏奉某月日敕。宜以二月一日為中和節。所司進農書。¶
永以為恆式者。臣伏以平秩東作。虞書立制。俶載南畝。周¶ 
<pb:NFKB_QTW_p0572-04a>
雅垂文。此皆奉天時以授人。盡地力而豐食。自陛下惟新¶
令節。益勵農功。既立典於可傳。每陳書而作則。耕鑿之利。¶
敷帝力於嘉謨。稼穡之難。動天心於睿覽。勤勞率下。超邁¶
古先。凡在率土。不勝幸甚。前件農書謹函封進。謹奏。¶ 

** 代人進瓷器狀¶ 
:PROPERTIES:
:TITID: QTWTIT11369
:PERSID: QTWAUT1456
:END:

瓷器若干事。右件瓷器等。並藝精埏埴。制合規模。稟至德¶
之陶蒸。自無苦窳。合太和以融結。克保堅貞。且無瓦釜之¶
鳴。是稱土鉶之德。器慚瑚璉。貢異砮丹。既尚質而為先。亦¶
當無而有用。謹遣某官某乙隨狀封進。謹奏。¶ 
¶
<pb:NFKB_QTW_p0572-04b>

** 柳州舉監察御史柳漢自代狀¶ 
:PROPERTIES:
:TITID: QTWTIT11370
:PERSID: QTWAUT1456
:END:

右。伏準從前赦文。常參官上後舉一人自代者。伏見前件¶
官。頗有才行。長於政術。久歷嶺南使職。臣之所知。敢舉自¶
代。無任懇迫之至。¶ 

** 賀誅淄青逆賊李師道狀¶ 
:PROPERTIES:
:TITID: QTWTIT11371
:PERSID: QTWAUT1456
:END:

右。今月三日。得知進奏官某報。前件賊以前月九日克就¶
梟戮者。伏以天啟聖期。神資良弻。必有懲討。以致昇平。蠢¶
爾兇渠。敢行悖亂。締交於雷霆之下。效逆於化育之辰。逞¶
豺聲以欺天。恣狼心而犯上。嘉謨克協。威命旁行。破竹寧¶ 
<pb:NFKB_QTW_p0572-05a>
比其發機。走丸未喻於乘勝。濁河清濟。曾無溝洫之虞。大¶
峴琅邪。不聞崖岸之阻。天兵四合。賊眾屢摧。然後赦劫脅¶
之辜。許其歸復。寬詿誤之典。期以撫循。外怛皇威。中感聖¶
德。雖在梟獍。豈不知歸。是以未極誅鋤。遽聞內潰。鯨鯢已¶
戮。見東海之無波。氛沴盡銷。仰太陽之普照。功格於天地。¶
化合於陰陽。一德方繼於商書。降神自同於周雅。遂使垂¶
白遺老。再逢天寶之安。縉紳諸生。遠期貞觀之理。某特承¶
朝獎。謬列藩臣。常以突刃觸鋒。未為效節。膏原潤草。豈足¶
酬恩。寤寐撫心。不遑寧處。今則削平之際。慙無尺寸之功。¶
<pb:NFKB_QTW_p0572-05b>
開泰方初。徒受邱山之寵。無任憤激屏營之至。忭舞歡慶。¶
倍百恆情。¶ 

** 賀平淄青後肆赦狀¶ 
:PROPERTIES:
:TITID: QTWTIT11372
:PERSID: QTWAUT1456
:END:

右。伏奉二月二十二日德音。以淄青削平。慶賜大洽。率土¶
之內。忭躍無窮。伏惟周滅三監。但明誅放之罰。漢平七國。¶
更嚴斬殺之科。未有翦覆兇渠。撫存疑類。威暫行而德洽。¶
誅纔及而恩加。操兵者悉獲歸休。秉耒者更聞優復。與之¶
種食。豐以貨財。疾苦盡除。鰥孤咸育。葬戰死之骨。增以賞¶
延。憐刃傷之肌。存其廩給。滌山川之舊污。申節義之餘冤。¶ 

<pb:NFKB_QTW_p0572-06a>

功多受三事之榮。節著有十連之寵。較然逆順。益以彰明。¶
和氣遠周。罷七旬之干羽。仁風溥暢。收六月之車徒。寰海¶
永康。夷夏均慶。某忝司戎旅。獲奉昇平。當伊尹無恥之辰。¶
見咎繇惟輕之德。忭躍之至。倍萬恆情。無任慶賀之至。¶ 

** 賀分淄青諸州為三道節度狀¶ 
:PROPERTIES:
:TITID: QTWTIT11373
:PERSID: QTWAUT1456
:END:

右。某伏見某月日制。分淄青諸州為三道節度都團練觀¶
察等使者。害氣盡除。和風溥暢。裂壤既分其形勝。經野必¶
正其提封。河濟異宜。海岱殊服。八命作牧。無開威福之源。¶
<pb:NFKB_QTW_p0572-06b>
十國為連。已肅澄清之政。鼠無夜動。鴞變好音。惠澤豈俟¶
於崇朝。仁化寧期於必代。遂使琅邪即墨。田生無慮其異¶
謀。聊攝姑尤。晏子但聞其善祝。恭以相公謨參禹績。制出¶
蕭規。光輔聖神。永康黎獻。某獲逢開泰。忝守方隅。忭躍之¶
誠。倍百恆品。¶ 

** 代裴中丞上裴相賀破東平狀¶ 
:PROPERTIES:
:TITID: QTWTIT11374
:PERSID: QTWAUT1456
:END:

右。伏以逆賊李師道克就梟擒。已具中書門下狀賀訖。某¶
忝居末屬。特受深恩。踊躍不寧。輒復披露。竊以自古中興¶
之主。必有命代之臣。一德同功。以叶休運。故申甫方召。成¶
宣王復古之勳。吳鄧寇耿。致光武配天之業。此皆上下齊¶ 
<pb:NFKB_QTW_p0572-07a>
志。中外悉心。雖成功則多。而陳力甚易。豈若閣下挺拔英¶
氣。邁越常流。獨契聖謨。以昌鴻業。廟略初定。異議紛然。詆¶
訕盈朝。萋斐成市。閣下秉心不惑。定命彌堅。討淮右之兇。¶
則下車而授首。服恆陽之虜。則馳使而革心。况師道惡稔¶
禍盈。鬼怨神怒。恣行悖慢。敢肆欺誣。天兵四臨。所至皆捷。¶
次又捨其將校。許以歸還。罪止一夫。恩加百姓。豺狼感化。¶
梟獍懷仁。自致誅夷。以成開泰。萬方有慶。四海無虞。遂令¶
率土之人。盡識太平之理。盛德大業。振古莫儔。然則布政¶
明堂。勒功東嶽。光垂後祀。輝映前王。神化永屬於聖君。崇¶
<pb:NFKB_QTW_p0572-07b>
勳實歸於宗衮。慶賀之至。倍萬恆情。¶ 

** 上戶部狀¶ 
:PROPERTIES:
:TITID: QTWTIT11375
:PERSID: QTWAUT1456
:END:

右。伏以左降官是受責之人。都不釐務。戶部錢是準敕收¶
貯。不合別支。又所授員外官。亦非舊制。宗元在永州日。見¶
百姓莊宅公騐有司戶李邕判給處。足明皆是正官。今請¶
悉依故事為準。並廢員外所置。凡在貶黜。授以正員。責其¶
成功。俾無虛授。貯錢既免支用。加數足應軍須。實冀貨不¶
濫分。官無曠職。謹狀。¶ 

** 柳州上本府狀¶ 
:PROPERTIES:
:TITID: QTWTIT11376
:PERSID: QTWAUT1456
:END:

<pb:NFKB_QTW_p0572-08a>

右。奉牒準律文處分者。已帖縣準牒待秋分後舉處分訖。¶
伏以中丞慈惠化人。孝悌成俗。屬吏所見。皆許申明。至公¶
之下。敢竭愚慮。竊以莫誠赴急而動。事出一時。解難為心。¶
豈思他物。救兄有急難之戚。中臂非必死之瘡。不幸致殂。¶
揣非本意。桉文固當恭守。撫事亦可哀矜。斷手方迫於深¶
衷。周身不遑於遠慮。律宜無赦。使司明至當之心。情或未¶
安。守吏切惟輕之願。况俟期尚遠。稟命不遙。伏乞俯賜興¶
哀。特從屈法。幸全微命。以慰遠黎。則必闔境荷慈育之恩。¶
<pb:NFKB_QTW_p0572-08b>
豈惟一夫受生成之賜。儻以律文難變。使牒己行。則伏望¶
此狀便令廢格。輕賜(一作肆)塵黷。惶戰交深。謹錄狀上。奉聽¶
處分。¶ 

** 為裴中丞上裴相乞討黃賊狀¶ 
:PROPERTIES:
:TITID: QTWTIT11377
:PERSID: QTWAUT1456
:END:

某材質無堪。授任非次。當有事之日。忠懇莫施。遇成功之¶
辰。慙憤空積。陳力之志。誓死不逾。伏惟仁恩。終賜展效。今¶
者中華寧謐。異類服從。唯此南方。尚餘寇孼。伏以黃少卿¶
等憑培塿以自固。合莝脆以為強。劫脅使臣。侵暴列郡。雖¶
狐鼠之陋。無足示威。而蜂蠆之微。猶能害物。必資翦伐。方¶
致和平。庶盡駑蹇之勞。以答恩榮之重。撫心踊躍。夙夜不¶ 
<pb:NFKB_QTW_p0572-09a>
寧。私布丹誠。敢期明鑒。無任感激屏營之至。¶ 

** 為桂州崔中丞上中書門下乞朝覲狀¶ 
:PROPERTIES:
:TITID: QTWTIT11378
:PERSID: QTWAUT1456
:END:

右。某幸遇文明。叨承委寄。理戎典郡。十有四年。瞻戀闕庭。¶
神魂飛越。頃在邕州。累陳誠懇。謬尸進律之寵。未遂執珪¶
之願。相公膺賢輔聖。大敘倫彞。中外之臣。出入更踐。某自¶
領桂管。又逾再周。企鸞鷺於紫霄。獨無羽翼。仰星辰於黃¶
道。徒竭丹誠。况正月會朝。遠夷皆至。六歲來見。要服有期。¶
豈使班超之望長懸。子牟之戀空積。伏乞特申微願。錄受¶
冗員。徵故事而不遺。揆夙志而斯畢。入天子之國。願附禮¶
<pb:NFKB_QTW_p0572-09b>
於小侯。拜丞相之車。敢希榮於上客。無任懇禱屏營之至。¶
輕瀆威重。戰汗伏深。謹狀。¶ 

** 為南承嗣上中書門下乞兩河效用狀¶ 
:PROPERTIES:
:TITID: QTWTIT11379
:PERSID: QTWAUT1456
:END:

右。伏以越敗夫差。多會稽納官之子。趙摧栗腹。即長平死¶
事之孤。何者。義烈之餘。色氣猛厲。上將效於國用。下欲濟¶
其家聲。所以憤激悽愴。常思致命者也。某先父死難睢陽。¶
事在簡冊。累降優詔。榮及子孫。爰自襁褓。超昇品秩。肉食¶
廩給。未嘗暫停。頃守涪州。屬西蜀遘逆。將致死命。以盡夙¶
心。寢戈嘗膽。志願未究。會刀筆之吏。寘以深文。首級之差。¶ 

<pb:NFKB_QTW_p0572-10a>

今復誰辯。薏苡之謗。不能自明。猶賴舊勳。謫居樂土。食人¶
力之粟。守無事之官。拳拳血誠。無所陳露。伏見明制興師。¶
討伐恆冀。蔑爾小醜。尚欲逋誅。某才非古人。志慕前烈。願¶
得身當一隊。效死戎行。竭平生之忠懇。申幽明之冤痛。撫¶
劒心往。發言涕零。嘗聞漢法有奮擊匈奴者。諸侯不得擁¶
遏。又况丞相總軍國之重。定廊廟之謀。固當宏獎。無所棄¶
捐。伏乞哀憫收撫。以成其心。無任懇迫惶恐之至。¶ 

** 柳州上中書門下舉柳漢自代狀¶ 
:PROPERTIES:
:TITID: QTWTIT11380
:PERSID: QTWAUT1456
:END:
¶
<pb:NFKB_QTW_p0572-10b>

右。伏準元和六年十月十七日敕。常參官授上後。三日內¶
舉一人以自代。便具所舉人兼狀上中書門下者。今奏請¶
前件官自代。謹連狀。¶ 

** 為長安等縣耆壽詣相府乞奏復尊號狀¶ 
:PROPERTIES:
:TITID: QTWTIT11381
:PERSID: QTWAUT1456
:END:

長安等縣耆壽某乙若干人。右。某等伏以生長明時。游泳¶
皇澤。鼓腹且知於帝力。食毛敢忘於君恩。竊見近者祥瑞¶
所呈。周於百郡。豐稔之報。均於四方。有以知上元降靈。誕¶
告嘉應。彰我君文明之化。仁育之恩。大道既行。鴻名未舉。¶
是以殷勤昭著。如斯而不已者也。某皆陶煦純仁。成此耉¶
老。生既無補。死而何求。唯願上聞帝閽。復建尊號。用彰聖¶ 
<pb:NFKB_QTW_p0572-11a>
德。以報皇慈。披露血誠。伏守天闕。糜軀碎骨。猶生之年。謹¶
以今日詣光順門輒進表訖。伏惟相公贊翊明主。共致太¶
平。而使名號尚鬱。天人失望。草野愚鄙。竊有惑焉。伏望敷¶
奏之際。開陳其要。俾下情允達。大願克從。退就泉壤。樂而¶
無恨。輕黷國相。(一作相國)伏待典刑。謹狀。¶ 

** 為京畿父老上府尹乞奏復尊號狀¶ 
:PROPERTIES:
:TITID: QTWTIT11382
:PERSID: QTWAUT1456
:END:

長安縣耆老某乙等若干人。右。某等幸以羸老。獲覩昇平。¶
蹈舞薰風。謳謌壽域。譬之草木。何以報天。寤寐焦勞。不知¶
所措。伏見聖君臨御。元化升聞。瑞應匝於萬方。豐報窮於¶
<pb:NFKB_QTW_p0572-11b>
四海。神祇注意。天地傾心。覺悟生人。必有為者。蓋以挹損¶
徽號。近二十年。盛德益光。大名未復。致遠邇積慮。幽明憤¶
懷。故自古以來。嘉瑞之至。未有如今歲之盛也。斯乃上元¶
深旨。下人懇誠。勤勤相符。正在於此。某等眷戀明時。朝夕¶
是切。唯願早復大號。以契天心。庶得聖政益光。鴻化彌遠。¶
少遂踊躍之甚。今請詣光順門進表昧死上陳。伏以侍郎¶
道合君臣。惠敷黎庶。儻遂收采愚慮。致貢天庭。俾草萊微¶
誠。得達萬乘。非所敢望。惶懼伏深。謹狀。¶ 

** 晉文公問守原議¶ 
:PROPERTIES:
:TITID: QTWTIT11383
:PERSID: QTWAUT1456
:END:

<pb:NFKB_QTW_p0572-12a>

晉文公既受原於王。難其守。問寺人勃鞮。以畀趙衰。余謂¶
守原。政之大者也。所以承天子。樹霸功。致命諸侯。不宜謀¶
及媟近。以忝王命。而晉君擇大任。不公議於朝。而私議於¶
宮。不博謀於卿相。而獨謀於寺人。雖或衰之賢。足以守國¶
之政不為敗。而賊賢失政之端。由是滋矣。况當其時不乏¶
言議之臣乎。狐偃為謀臣。先軫將中軍。晉君疎而不咨。外¶
而不求。乃卒定於內豎。其可以為法乎。且晉君將襲齊桓¶
之業以翼天子。乃大志也。然而齊桓任管仲以興。進豎刁¶
<pb:NFKB_QTW_p0572-12b>
以敗。則獲原啟疆。適其始政。所以觀視諸侯也。而乃背其¶
所以興。跡其所以敗。然而能霸諸侯者。以土則大。以力則¶
彊。以義則天子之冊也。誠畏之矣。烏能得其心服哉。其後¶
景監得以相衞鞅。宏石得以殺望之。誤之者晉文公也。嗚¶
呼。得賢臣以守大邑。則問非失舉也。蓋失問也。然猶羞當¶
時陷後代若此。况於問與舉又兩失者。其何以救之哉。余¶
故著晉君之罪。以附春秋許世子止趙盾之義。¶ 

** 駮復讎議¶ 
:PROPERTIES:
:TITID: QTWTIT11384
:PERSID: QTWAUT1456
:END:

臣伏見天后時。有同州下邽人徐元慶者。父爽。為縣尉趙¶
師韞所殺。卒能手刃父讎。束身歸罪。當時諫臣陳子昂建¶ 
<pb:NFKB_QTW_p0572-13a>
議。誅之而旌其閭。且請編之於令。永為國典。臣竊獨過之。¶
臣聞禮之大本。以防亂也。若曰無為賊虐。凡為子者殺無¶
赦。刑之大本。亦以防亂也。若曰無為賊虐。凡為治者殺無¶
赦。其本則合。其用則異。旌與誅莫得而並焉。誅其可旌。茲¶
謂濫。黷刑甚矣。旌其可誅。茲謂僭。壞禮甚矣。果以是示於¶
天下。傳於後代。趨義者不知所向。違害者不知所立。以是¶
為典。可乎。蓋聖人之制。窮理以定賞罰。本情以正襃貶。統¶
於一而巳矣。嚮使刺讞其誠偽。考正其曲直。原始而求其¶
端。則刑禮之用。判然離矣。何者。若元慶之父。不陷於公罪。¶
<pb:NFKB_QTW_p0572-13b>
師韞之誅。獨以其私怨。奮其吏氣。虐於非辜。州牧不知罪。¶
刑官不知問。上下蒙冒。籲號不聞。而元慶能以戴天為大¶
恥。枕戈為得禮。處心積慮。以衝讎人之胸。介然自克。即死¶
無憾。是守禮而行義也。執事者宜有慚色。將謝之不暇。而¶
又何誅焉。其或元慶之父。不免於罪。師韞之誅。不愆於法。¶
是非死於吏也。是死於法也。法其可讎乎。讎天子之法而¶
戕奉法之吏。是悖驁而凌上也。執而誅之。所以正邦典。而¶
又何旌焉。且其議曰。人必有子。子必有親。親親相讎。其亂¶
誰救。是惑於禮也甚矣。禮之所謂讎者。蓋以冤抑沈痛而¶ 
<pb:NFKB_QTW_p0572-14a>
號無告也。非謂抵罪觸法陷於大戮。而曰彼殺之。我乃殺¶
之。不議曲直。暴寡脅弱而已。其非經背聖。不亦甚哉。周禮¶
調人掌司萬人之讎。凡殺人而義者令勿讎。讎之則死。有¶
反殺者。邦國交讎之。又安得親親相讎也。春秋公羊傳曰。¶
父不受誅。子復讎可也。父受誅。子復讎。此推刃之道。復讎¶
不除害。今若取此以斷兩下相殺。則合於禮矣。且夫不忘¶
讎。孝也。不愛死。義也。元慶能(能一作既)不越於禮。服孝死義。是¶
必達理而聞道者也。夫達禮聞道之人。豈其以王法為敵¶
讎者哉。議者反以為戮。黷刑壞禮。其不可以為典明矣。請¶
<pb:NFKB_QTW_p0572-14b>
下臣議附於令。有斷斯獄者。不宜以前議從事。謹議。¶ 

** 諡議¶ 
:PROPERTIES:
:TITID: QTWTIT11385
:PERSID: QTWAUT1456
:END:

貞元十五年正月日。故銀青光祿大夫右散騎常侍輕車¶
都尉宜城縣開國伯柳公從孫將仕郎守集賢殿正字宗¶
元。謹上尚書考功。伏以魯史襃貶。虞書黜陟。彰善癉惡。王¶
教之端。自周公以來。諡法未改。謹桉柳公累歷清貫。茂著¶
名節。貞亮存誠。潔廉中禮。納忠為諍臣之表。出守乃牧人¶
之良。刺舉必聞。澄清可紀。冒危而大節不奪。更名而純誠¶
克彰。遂踐鼎司。以匡王國。奉上盡陪輔之志。退跡有推讓¶ 
<pb:NFKB_QTW_p0572-15a>
之高。圭璋聞望。洽於人聽。所以聳厲在位。關於政教。聲聞¶
王者。其事實繁。襃善勸能。固將不廢。宗元既當族屬。且又¶
通家。傳信克備其遺芳。考行敢徵於故事。謹具署其懿績。¶
布以慤詞。定諡之制。請如律令。謹狀。¶ 

¶
