#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0580-19a> 
#+PROPERTY: JUAN 0581
欽定全唐文卷五百八十一¶ 

<pb:NFKB_QTW_p0581-01a>
　柳宗元(十三)¶ 

** 零陵三亭記¶ 
:PROPERTIES:
:TITID: QTWTIT11522
:PERSID: QTWAUT1456
:END:

邑之有觀游。或者以為非政。是大不然。夫氣煩則慮亂。視¶
壅則志滯。君子必有游息之物。高明之具。使之清寧平夷。¶
恆若有餘。然後理達而事成。零陵縣東有山麓。泉出石中。¶
沮洳汙塗。㣥畜食焉。牆藩以蔽之。為縣者積數十人。莫知¶
發視。河東薛存義。以吏能聞荊楚間。潭部舉之。假湘源令。¶
會零陵政厖賦擾。民訟於牧。推能濟弊。來莅茲邑。遁逃復¶
還。愁痛笑歌。逋租匿役。期月辨理。宿蠧藏姧。披露首服。民¶
<pb:NFKB_QTW_p0581-01b>
既卒稅。相與歡歸。道途迎賀。里閭。門不施胥吏之席。耳不¶
聞鼛鼓之音。雞豚糗醑。得及宗族。州牧尚焉。旁邑倣焉。然¶
而未嘗以劇自撓。山水鳥魚之樂。澹然自若也。乃發牆藩。¶
驅㣥畜。決疏沮洳。搜剔山麓。萬石如林。積坳為池。爰有嘉¶
木美卉。垂水藂峯。瓏蕭條。清風自生。翠煙自畱。不植而遂。¶
魚樂廣閑。鳥慕靜深。別孕巢穴。沈浮嘯萃。不蓄而富。伐木¶
墜江。流於邑門。陶土以埴。亦在署側。人無勞力。工得以利。¶
乃作三亭。陟降晦明。高者冠山巔。下者俯清池。更衣膳¶ 
<pb:NFKB_QTW_p0581-02a>
饔。列置備具。賓以燕好。旅以館舍。高明遊息之道。具於是¶
邑。由薛為首。在昔裨諶謀野而獲。宓子彈琴而理。亂慮滯¶
志。無所容入。則夫觀遊者果為政之具歟。薛之志其果出¶
於是歟。及其弊也。則以玩替政。以荒去理。使繼是者咸有¶
薛之志。則邑民之福。其可既乎。予愛其始而欲久其道。乃¶
撰其事以書於石。薛拜手曰。吾志也。遂刻之。¶ 

** 連山郡復乳穴記¶ 
:PROPERTIES:
:TITID: QTWTIT11523
:PERSID: QTWAUT1456
:END:

石鍾乳。餌之最良者也。楚越之山多產焉。於連於韶者獨¶
名於世。連之人告盡焉者五載矣。以貢。則買諸他部。今刺¶
<pb:NFKB_QTW_p0581-02b>
史崔公至逾月。穴人來以乳復告。邦人悅是祥也。雜然謠¶
曰。甿之熙熙。崔公之來。公化所徹。土石蒙烈。以為不信。起¶
視乳穴。穴人笑之曰。是惡知所謂祥也。嚮吾以刺史之貪¶
戾嗜利。徒吾役而不吾貨也。吾是以病而紿焉。今吾刺史¶
令明而志潔。先賴而後力。欺誣屏息。信順休洽。吾以是誠¶
告焉。且夫乳穴必在深山窮林。冰雪之所儲。豺虎之所廬。¶
由而入者。觸昏霧。扞龍蛇。束火以知其物。縻繩以志其返。¶
其勤若是。出又不得吾直。吾用是安得不以盡告。今令人(¶
一本無令人二字)而乃誠。吾告故也。何祥之為。吾聞之曰。謠者之¶ 
<pb:NFKB_QTW_p0581-03a>
祥也。乃其所謂怪者也。笑者之非祥也。乃其所謂真祥者¶
也。君子之祥也。以政不以怪。誠乎物而信乎道。人樂用命。¶
熙熙然以效其有。斯其為政也。而獨非祥也歟。¶ 

** 道州毀鼻亭神記¶ 
:PROPERTIES:
:TITID: QTWTIT11524
:PERSID: QTWAUT1456
:END:

鼻亭神。象祠也。不知何自始立。因而勿除。完而恒新。相傳¶
且千歲。元和九年。河東薛公由刑部郎中刺道州。除穢革¶
邪。敷和於下州之罷人。去亂即治。變呻為謠。若痿而起。若¶
矇而瞭。騰踴相視。讙愛克順。既底於理。公乃考民風。披地¶
圖。得是祠。駭曰。象之道。以為子則傲。以為弟則賊。君有鼻。¶
<pb:NFKB_QTW_p0581-03b>
而天子之吏實理。以惡德而專世祀。殆非化吾人之意哉。¶
命亟去之。於是撤其屋。墟其地。沈其主於江。公又懼楚俗¶
之尚鬼而難諭也。乃徧告於人曰。吾聞鬼神不歆非類。又¶
曰淫祀無福。凡天子命刺史於下。非以專土疆督貨賄而¶
已也。蓋將教孝弟。去奇邪。俾斯人敦忠睦友。祗肅信讓。以¶
順於道。吾之斥是祠也。以明教也。苟離於正。雖千載之違。¶
吾得而更之。况今茲乎。苟有不善。雖異代之鬼。吾得而攘¶
之。况斯人乎。州民既諭。相與歌曰。我有耉老。公燠其肌。我¶
有病癃。公起其羸。髫童之嚚。公實智之。鰥孤孔艱。公實遂¶ 
<pb:NFKB_QTW_p0581-04a>
之。孰尊惡德。遠矣自古。孰羨淫昏。俾我斯瞽。千歲之冥。公¶
闢其戶。我子洎孫。延世有慕。宗元時謫永州。邇公之邦。聞¶
其歌詩。以為古道罕用。賴公而存。斥一祠而二教興焉。明¶
罰行於鬼神。愷悌達於蠻夷。不惟禁淫祀黜非類而已。願¶
為記以刻山石。俾知教之首。¶ 

** 永州龍興寺息壤記¶ 
:PROPERTIES:
:TITID: QTWTIT11525
:PERSID: QTWAUT1456
:END:

永州龍興寺東北陬有堂。堂之地隆然負塼甓而起者。廣¶
四步。高一尺五寸。始之為堂也。夷之而又高。凡持鍤者盡¶
死。永州居楚越間。其人鬼且禨。由是寺之人皆神之。人莫¶
<pb:NFKB_QTW_p0581-04b>
敢夷。史記天官書及漢志有地長之占。而亡其說。甘茂盟¶
息壤。蓋其地有是類也。昔之異書。有記洪水滔天。鯀竊帝¶
之息壤以堙洪水。帝乃令祝融殺鯀於羽郊。其言不經見。¶
今是土也。夷之者不幸而死。豈帝之所愛耶。南方多疫。勞¶
者先死。則彼持鍤者。其死於勞且疫也。土烏能神。予恐學¶
者之至於斯。徵是言而唯異書之信。故記於堂上。¶ 

** 永州龍興寺東邱記¶ 
:PROPERTIES:
:TITID: QTWTIT11526
:PERSID: QTWAUT1456
:END:

游之適大率有二。曠如也。奧如也。如斯而已。其地之陵阻¶
峭。出幽鬱。寥廓悠長。則於曠宜。抵邱垤。伏灌莽。迫遽迴合。¶ 

<pb:NFKB_QTW_p0581-05a>

則於奧宜。因其曠。雖增以崇臺延閣。迴環日星。臨瞰風雨。¶
不可病其敞也。因其奧。雖增以茂樹藂石。穹若洞谷。蓊若¶
林麓。不可病其邃也。今所謂東邱者。奧之宜者也。其始龕¶
之外棄地。予得而合焉。以屬於堂之北陲。凡坳窪坻岸之¶
狀。無廢其故。屏以密竹。聯以曲梁。桂檜松杉楩楠之植。幾¶
三百本。嘉卉美石。又經緯之。俛入綠縟。幽蔭薈蔚。步武錯¶
迕。不知所出。溫風不爍。清氣自至。水亭陿室。曲有奧趣。然¶
而至焉者。往往以邃為病。噫龍興。永之佳寺也。登高殿可¶
<pb:NFKB_QTW_p0581-05b>
以望南極。闢大門可以瞰湘流。若是其曠也。而於是小邱。¶
又將披而攘之。則吾所謂游有二者。無乃闕焉而喪其地¶
之宜乎。邱之幽幽。可以處休。邱之窅窅。可以觀妙。溽暑遁¶
去。茲邱之下。太和不遷。茲邱之巔。奧乎茲邱。孰從我遊。予¶
無召公之德。懼翦伐之及也。故書以祈後君子。¶ 

** 永州法華寺新作西亭記¶ 
:PROPERTIES:
:TITID: QTWTIT11527
:PERSID: QTWAUT1456
:END:

法華寺居永州地最高。有僧曰覺照。照居寺西廡下。廡之¶
外有大竹數萬。又其外山形下絕。然而薪蒸篠簜。蒙雜擁¶
蔽。吾意伐而除之。必將有見焉。照謂予曰。是其下有陂池¶
芙蕖。申以湘水之流。眾山之會。果去是。其見遠矣。遂命僕¶ 
<pb:NFKB_QTW_p0581-06a>
人持刀斧。㣥而翦焉。[:#AS-FEED:●]¶ 
[:#AS-FBEC:●]叢莽下頹。萬類皆出。曠¶
焉茫焉。天為之益高。地為之加闢。邱陵山谷之峻。江湖池¶
澤之大。咸若有增廣之者。夫其地之奇。必以遺乎後。不可¶
曠也。予時謫為州司馬。官外乎常員。而心得無事。乃取官¶
之祿秩以為其亭。其高且廣。蓋方丈者一焉。或異照之居¶
於斯。而不蚤為是也。余謂昔之上人者。不起宴坐。足以觀¶
於空色之實。而游乎物之終始。其照也逾寂。其覺也逾有。¶
然則嚮之礙之者為果礙耶。今之闢之者為果闢耶。彼所¶
謂覺而照者。吾詎知其不由是道也。豈若吾族之挈挈於¶
<pb:NFKB_QTW_p0581-06b>
通塞有無之方以自狹耶。或曰。然則宜書之。乃書於石。¶ 

** 永州龍興寺西軒記¶ 
:PROPERTIES:
:TITID: QTWTIT11528
:PERSID: QTWAUT1456
:END:

永貞年。予名在黨人。不容於尚書省。出為邵州。道貶永州¶
司馬。至則無以為居。居龍興寺西序之下。予知釋氏之道¶
且久。固所願也。然子所庇之屋甚隱蔽。其戶北向。居昧昧¶
也。寺之居。於是州為高。西序之西。屬當大江之流。江之外¶
山谷林麓甚眾。於是鑿西墉以為戶。戶之外為軒。以臨㣥¶
木之杪。無所不矚焉。不徙席。不運几。而得大觀。夫室。嚮者¶
之室也。席與几。嚮者之處也。嚮也昧而今也顯。豈異物耶。¶ 

<pb:NFKB_QTW_p0581-07a>

因悟夫佛之道。可以轉惑見為真智。即㣥迷為正覺。捨大¶
闇為光明。夫性豈異物耶。孰能為予鑿大昏之墉。闢靈照¶
之戶。廣應物之軒者。吾將與為徒。遂書為二。其一志諸戶¶
外。其一以貽巽上人焉。¶ 

** 柳州復大雲寺記¶ 
:PROPERTIES:
:TITID: QTWTIT11529
:PERSID: QTWAUT1456
:END:

越人信祥而易殺。傲化而偭仁。病且憂。則聚巫師用雞卜。¶
始則殺小牲。不可。則殺中牲。又不可。則殺大牲。而又不可。¶
則訣親戚。飭死事。曰。神不置我。已矣。因不食。蔽面而死。以¶
<pb:NFKB_QTW_p0581-07b>
故戶易耗。田易荒。而畜字不孳。董之禮則頑。束之刑則逃。¶
唯浮屠事神而語大。可因而入焉。有以佐教化。柳州始以¶
邦命置四寺。其三在水北。而大雲寺在水南。水北環治城¶
六百室。水南三百室。俄而水南火。大雲寺焚而不復且百¶
年。三百室之人失其所依歸。復立神而殺焉。元和十年。刺¶
史柳宗元始至。逐神於隱遠而取其地。其傍有小僧舍。闢¶
之。廣大逵。達橫術。北屬之江。告於大府。取寺之故名。作大¶
門。以字揭之。立東西序。崇佛廟為學者居。會其徒而委之¶
食。使擊磬鼓鐘。以嚴其道而傳其言。而人始復去鬼息殺。¶
而務趣於仁愛。病且憂。其有告焉而順之。庶乎教夷之宜¶ 
<pb:NFKB_QTW_p0581-08a>
也。凡立屋大小若干楹。凡闢地南北東西若干畝。凡樹木¶
若干本。竹三萬竿。圃百畦。田若干塍。治事僧曰退思。曰令¶
寰。曰道堅。後二年十月某日。寺皆復就。¶ 

** 永州龍興寺修淨土院記¶ 
:PROPERTIES:
:TITID: QTWTIT11530
:PERSID: QTWAUT1456
:END:

中國之西數萬里。有國曰身毒。釋迦牟尼如來示現之地。¶
彼佛言曰。西方過十萬億佛土。有世界曰極樂。佛號無量¶
壽如來。其國無有三惡八難。眾寶以為飾。其人無有十[:#AS-8563:⿰⺯⿸厂⿱田坴]¶
九惱。㣥聖以為友。有能誠心大願歸心是土者。苟念力具¶
足。則往生彼國。然後出三界之外。其於佛道無退轉者。其¶
<pb:NFKB_QTW_p0581-08b>
言無所欺也。晉時廬山遠法師作念佛三昧詠。大勸於時。¶
其後天台顗大師著釋淨土十疑論。宏宣其教。周密微妙。¶
迷者咸賴焉。蓋其畱異跡而去者甚眾。永州龍興寺。前刺¶
史李承晊及僧法林。置淨土堂於寺之東偏。常奉斯事。逮¶
今餘二十年。廉隅毀頓。圖像崩墜。會巽上人居其宇下。始¶
復理焉。上人者。修最上乘解第一義。無體空折色之跡。而¶
造乎真源。通假有借無之名。而入於實相。境與智合。事與¶
理并。故雖往生之因。亦相不捨。誓葺茲宇。以開後學。有信¶
士圖為佛像。法相甚具焉。今刺史馮公作大門以表其位。¶ 

<pb:NFKB_QTW_p0581-09a>

予遂周延四阿。環以廊廡。繪二大士之像。繪葢幢幡以成¶
就之。嗚呼。有能求無生之生者。知舟筏之存乎是。遂以天¶
台十疑論書於牆宇。使觀者起信焉。¶ 

** 永州鐵爐步志¶ 
:PROPERTIES:
:TITID: QTWTIT11531
:PERSID: QTWAUT1456
:END:

江之滸。凡舟可縻而上下者曰步。永州北郭有步曰鐵爐¶
步。予乘舟來居九年。往來求其所以為鐵爐者無有。問之¶
人曰。蓋嘗有鍛者居。其人去而爐毀者。不知年矣。獨有其¶
號冒而存。予曰嘻。世固有事去名存而冒焉若是耶。步之¶
<pb:NFKB_QTW_p0581-09b>
人曰。子何獨怪是。今世有負其姓而立於天下者。曰吾門¶
大。他不我敵也。問其位與德。曰久矣其先也。然而彼猶曰¶
我大。世亦曰某氏大。其冒於號。有以異於茲步者乎。向使¶
有聞茲步之號。而不足釜錡錢鎛刀鈇者。懷價而來。能有¶
得其欲乎。則求位與德於彼。其不可得。亦猶是也。位存焉¶
而德無有。猶不足以大其門。然且樂為之下。子胡不怪彼。¶
而獨怪於是。大者桀冒禹。紂冒湯。幽厲冒文武。以傲天下。¶
由不推知其本而姑大其故號。以至於敗。為世笑僇。斯可¶
以甚懼。若求茲步之實。而不得釜錡錢鎛刀鈇者。則去而¶
之他。又何害乎。子之驚。於是末矣。予以為古有太史。觀民¶ 
<pb:NFKB_QTW_p0581-10a>
風。采民言。若是者則有得矣。嘉其言可采。書以為志。¶ 

** 游黃溪記¶ 
:PROPERTIES:
:TITID: QTWTIT11532
:PERSID: QTWAUT1456
:END:

北之晉。西適豳。東極吳。南至楚越之交。其間名山水而州¶
者以百數。永最善。環永之治百里。北至於浯溪。西至於湘¶
之源。南至於瀧泉。東至於黃溪東屯。其間名山水而村者¶
以百數。黃溪最善。黃溪距州治七十里。由東屯南行六百¶
步。至黃神祠。祠之上兩山牆立。如丹碧之華葉駢植。與山¶
升降。其缺者為崖。峭巖窟水之中。皆小石平布。黃神之上。¶
揭水八十步。至初潭。最奇麗。殆不可狀。其略若剖大甕。側¶
<pb:NFKB_QTW_p0581-10b>
立千尺。溪水積焉。黛蓄膏渟。來若白虹。沈沈無聲。有魚數¶
百尾。方來會石下。南去又行百步。至第二潭。石皆巍然。臨¶
峻流。若頦頷齗齶。其下大石離列。可坐飲食。有鳥赤首烏¶
翼。大如鵠。方東嚮立。自是又南數里。地皆一狀。樹益壯。石¶
益瘦。水鳴皆鏘然。又南一里。至大冥之川。山舒水緩。有土¶
田。始黃神為人時。居其地。傳者曰。黃神王姓。莽之世也。莽¶
既死。神更號黃氏。逃來。擇其深峭者潛焉。始莽嘗曰。予黃¶
虞之後也。故號其女曰黃皇室主。黃與王聲相邇。而又有¶
本。其所以傳言者益驗。神既居是。民咸安焉。以為有道。死¶ 
<pb:NFKB_QTW_p0581-11a>
乃俎豆之。為立祠。後稍徙近乎民。今祠在山陰溪水上。元¶
和八年五月十六日。既歸為記。以啟後之好游者。¶ 

** 始得西山宴游記¶ 
:PROPERTIES:
:TITID: QTWTIT11533
:PERSID: QTWAUT1456
:END:

自予為僇人。居是州。恒惴慄。其隟也。則施施而行。漫漫而¶
游。日與其徒上高山。入深林。窮迴溪。幽泉怪石。無遠不到。¶
到則披草而坐。傾壺而醉。醉則更相枕而臥。臥而夢。(一無¶
臥而夢三字)意有所極。夢亦同趣。覺而起。起而歸。以為凡是州¶
之山有異態者。皆我有也。而未始知西山之怪特。今年九¶
月二十八日。因坐法華西亭。望西山。始指異之。遂命僕人¶
<pb:NFKB_QTW_p0581-11b>
過湘江。緣染溪。斫榛莽。焚茅茷。窮山之高而止。攀援而登。¶
箕踞而遨。則凡數州之土壤。皆在衽席之下。其高下之勢。¶
岈然窪然。若垤若穴。尺寸千里。攢蹙累積。莫得遯隱。縈青¶
繚白。外與天際。四望如一。然後知是山之特出。不與培塿¶
為類。悠悠乎與灝氣俱。而莫得其涯。洋洋乎與造物者游。¶
而不知其所窮。引觴滿酌。頹然就醉。不知日之入。蒼然暮¶
色。自遠而至。至無所見。而猶不欲歸。心凝形釋。與萬化冥¶
合。然後知吾嚮之未始游。游於是乎始。故為之文以志。是¶
歲元和四年也。¶ 

<pb:NFKB_QTW_p0581-12a>

** 鈷鉧潭記¶ 
:PROPERTIES:
:TITID: QTWTIT11534
:PERSID: QTWAUT1456
:END:

鈷鉧潭在西山西。其始蓋冉水自南奔注。抵山石。屈折東¶
流。其巔委勢峻。盪擊益暴。齧其涯。故旁廣而中深。畢至石¶
乃止。流沫成輪。然後徐行。其清而平者且十畝。有樹環焉。¶
有泉懸焉。其上有居者。以予之亟游也。一旦款門來告曰。¶
不勝官租私券之委積。既芟山而更居。願以潭上田貿財¶
以緩禍。予樂而如其言。則崇其臺。延其檻。行其泉於高者¶
而墜之潭。有聲潀然。尤與中秋觀月為宜。於以見天之高。¶
<pb:NFKB_QTW_p0581-12b>
氣之迥。孰使予樂居夷而忘故土者。非茲潭也歟。¶ 

** 鈷鉧潭西小邱記¶ 
:PROPERTIES:
:TITID: QTWTIT11535
:PERSID: QTWAUT1456
:END:

得西山後八日。尋山口西北道二百步。又得鈷鉧潭。西二¶
十五步。當湍而浚者為魚梁。梁之上有邱焉。生竹樹。其石¶
之突怒偃蹇。負土而出。爭為奇狀者。殆不可數。其嶔然相¶
累而下者。若牛馬之飲於溪。其衝然角列而上者。若熊羆¶
之登於山。邱之小不能一畝。可以籠而有之。問其主。曰唐¶
氏之棄地。貨而不售。問其價。曰止四百。予憐而售之。李深¶
源元克己時同游。皆大喜。出自意外。即更取器用。剷刈穢¶
草。伐去惡木。烈火而焚之。嘉木立。美竹露。奇石顯。由其中¶ 
<pb:NFKB_QTW_p0581-13a>
以望。則山之高。雲之浮。溪之流。鳥獸之遨遊。舉熙熙然迴¶
巧獻技。以效茲邱之下。枕席而臥。則清泠之狀與目謀。瀯¶
瀯之聲與耳謀。悠然而虛者與神謀。淵然而靜者與心謀。¶
不匝旬而得異地者二。雖古好事之士。或未能至焉。噫。以¶
茲邱之勝。致之豐鎬鄠杜。則貴游之士爭買者。日增千金¶
而愈不可得。今棄是州也。農夫漁父過而陋之。價四百。連¶
歲不能售。而我與深源克己獨喜得之。是其果有遭乎。書¶
於石。所以賀茲邱之遭也。¶ 

** 至小邱西小石潭記¶ 
:PROPERTIES:
:TITID: QTWTIT11536
:PERSID: QTWAUT1456
:END:
¶
<pb:NFKB_QTW_p0581-13b>

從小邱西行百二十步。隔篁竹聞水聲。如鳴佩環。心樂之。¶
伐竹取道。下見小潭。水尤清洌。全石以為底。近岸卷石底¶
以出。為坻為嶼。為嵁為巖。青樹翠蔓。蒙絡搖綴。參差披拂。¶
潭中魚可百許頭。皆若空游無所依。日光下澈。影布石上。¶
怡然不動。俶爾遠逝。往來翕忽。似與游者相樂。潭西南而¶
望。斗折蛇行。明滅可見。其岸勢犬牙差互。不可知其源。坐¶
潭上。四面竹樹環合。寂寥無人。凄神寒骨。悄愴幽邃。以其¶
境過清。不可久居。乃記之而去。同游者吳武陵龔古。予弟¶
宗圓。隸而從者崔氏二小生。曰恕己。曰奉壹。¶ 

<pb:NFKB_QTW_p0581-14a>

** 袁家渴記¶ 
:PROPERTIES:
:TITID: QTWTIT11537
:PERSID: QTWAUT1456
:END:

由冉溪西南水行十里。山水之可取者五。莫若鈷鉧潭。由¶
溪口而西陸行。可取者八九。莫若西山。由朝陽巖東南水¶
行至蕪江。可取者三。莫若袁家渴。皆永中幽麗處也。楚越¶
之間方言。謂水之反流者為渴。音若衣褐之褐。渴上與南¶
館高嶂合。下與百家瀨合。其中重洲小溪。澄潭淺渚。間厠¶
曲折。平者深黑。峻者沸白。舟行若窮。忽又無際。有小山出¶
水中。山皆美石。上生青叢。冬夏常蔚然。其旁多巖洞。其下¶
<pb:NFKB_QTW_p0581-14b>
多白礫。其樹多楓枏石楠楩櫧樟柚。草則蘭芷。又有異卉。¶
類合歡而蔓生。轇轕水石。每風自四山而下。振動大木。掩¶
苒眾草。紛紅駭綠。蓊葧香氣。衝濤旋瀨。退貯谿谷。搖颺葳¶
蕤。與時推移。其大都如此。余無以窮其狀。永之人未嘗游¶
焉。予得之。不敢專也。出而傳於世。其地世主袁氏。故以名¶
焉。¶ 

** 石渠記¶ 
:PROPERTIES:
:TITID: QTWTIT11538
:PERSID: QTWAUT1456
:END:

自渴西南行不能百步。得石渠。民橋其上。有泉幽幽然。其¶
鳴乍大乍細。渠之廣或咫尺或倍尺。其長可十許步。其流¶
抵大石。伏出其下。踰石而往。有石泓。昌蒲被之。青蘚環周。¶ 

<pb:NFKB_QTW_p0581-15a>

又折西行。旁陷巖石下。北墮小潭。潭幅員減百尺。清深多¶
鯈魚。又北曲行紆餘。睨若無窮。然卒入於渴。其側皆詭石¶
怪木。奇卉美箭。可列坐而休焉。風搖其巔。韻動崖谷。視之¶
既靜。其聽始遠。予從州牧得之。攬去翳朽。決疏土石。既崇¶
而焚。既釃而盈。惜其未始有傳焉者。故累記其所屬。遺之¶
其人。書之其陽。俾後好事者求之得以易。元和七年正月¶
八日。蠲渠至大石。十月十九日。踰石得石泓小潭。渠之美¶
於是始窮也。¶ 
¶
<pb:NFKB_QTW_p0581-15b>

** 石澗記¶ 
:PROPERTIES:
:TITID: QTWTIT11539
:PERSID: QTWAUT1456
:END:

石渠之事既窮。上由橋西北下土山之陰。民又橋焉。其水¶
之大。倍石渠三之一。亘石為底。達於兩涯。若牀若堂。若陳¶
筵席。若限閫奧。水平布其上。流若織文。響若操琴。揭跣而¶
往。折竹。掃陳葉。排腐木。可羅胡床十八九居之。交絡之流。¶
觸激之音。皆在牀下。翠羽之木。龍鱗之石。均蔭其上。古之¶
人其有樂乎此耶。後之來者有能追予之踐履耶。得意之¶
日。與石渠同。由渴而來者。先石渠。後石澗。由百家瀨上而¶
來者。先石澗。後石渠。澗之可窮者。皆出石城村東南。其間¶
可樂者數焉。其上深山幽林逾峭險。道狹不可窮也。¶ 

<pb:NFKB_QTW_p0581-16a>

** 小石城山記¶ 
:PROPERTIES:
:TITID: QTWTIT11540
:PERSID: QTWAUT1456
:END:

自西山道口徑北。踰黃茅嶺而下。有二道。其一西出。尋之¶
無所得。其一少北而東。不過四十丈。土斷而川分。有積石¶
橫當其垠。其上為睥睨梁欐之形。其旁出堡塢。有若門焉。¶
窺之正黑。投以小石。洞然有水聲。其響之激越。良久乃已。¶
環之可上。望甚遠。無土壤。而生嘉樹美箭。益奇而堅。其疏¶
數偃仰。類智者所施設也。噫。吾疑造物者之有無久矣。及¶
是愈以為誠有。又怪其不為之中州。而列是夷狄。更千百¶
<pb:NFKB_QTW_p0581-16b>
年不得一售其伎。是固(一作故)勞而無用。神者倘不宜如是。¶
則其果無乎。或曰。以慰夫賢而辱於此者。或曰。其氣之靈。¶
不為偉人。而獨為是物。故楚之南。少人而多石。是二者。予¶
未信之。¶ 

** 柳州東亭記¶ 
:PROPERTIES:
:TITID: QTWTIT11541
:PERSID: QTWAUT1456
:END:

出州南譙門。左行二十六步。有棄地在道南。南值江。西際¶
垂楊傳置。東曰東館。其內草木猥奧。有崖谷傾亞缺圯。豕¶
得以為囿。虵得以為藪。人莫能居。至是始命披刜蠲疏。樹¶
以竹箭松檉桂檜柏杉。易為堂亭。峭為杠梁。下上徊翔。前¶
出兩翼。憑空拒江。江化為湖。眾山橫環。嶚濶瀴灣。當邑居¶ 
<pb:NFKB_QTW_p0581-17a>
之劇。而忘乎人間。斯亦奇矣。乃取館之北宇。右闢之以為¶
夕室。取傳置之東宇。左闢之以為朝室。又北闢之以為陰¶
室。作屋於北墉下。以為陽室。作斯亭於中。以為中室。朝室¶
以夕居之。夕室以朝居之。中室日中而居之。陰室以違溫¶
風焉。陽室以違淒風焉。若無寒暑也。則朝夕復其號。既成。¶
作石於中室。書以告後之人。庶勿壞。元和十二年九月某¶
日。柳宗元記。¶ 

** 柳州山水近治可游者記¶ 
:PROPERTIES:
:TITID: QTWTIT11542
:PERSID: QTWAUT1456
:END:

古之州治。在薄水南山石間。今徙在水北。直平四十里。南¶
<pb:NFKB_QTW_p0581-17b>
北東西皆水匯。北有雙山。夾道嶄然。曰背石山。有支川。東¶
流入於潯水。潯水因是北而東。盡大壁下。其壁曰龍壁。其¶
下多秀石。可硯。南絕水。有山無麓。廣百尋。高五丈。下上若¶
一。曰甑山。山之南皆大山。多奇。又南且西曰駕鶴山。壯聳¶
環立。古州治負焉。有泉在坎下。恒盈而不流。南有山。正方¶
而崇。類屏者曰屏山。其西曰姥山。皆獨立不倚。北流潯水¶
瀨下。又西曰仙奕之山。山之西可上。其上有穴。穴有屏有¶
室有宇。其宇下有流石成形。如肺肝。如茄房。或積於下。如¶
人如禽如器物甚眾。東西九十尺。南北少半。東登入小穴。¶ 

<pb:NFKB_QTW_p0581-18a>

常有四尺。則廓然甚大。無竅正黑。燭之。高僅見其宇。皆流¶
石怪狀。由屏南室中入小穴。倍常而上。始黑。已而大明。為¶
上室。由上室而上。有穴。北出之。乃臨大野。飛鳥皆視其背。¶
其始登者。得石枰於上。黑肌而赤脈。十有八道。可奕。故以¶
云。其山多檉。多櫧。多篔簹之竹。多櫜吾。其鳥多秭歸。石魚¶
之山全石。無大草木。山小而高。其形如立魚。尤多秭歸。西¶
有穴類仙奕。入其穴東出。其西北靈泉在東趾下。有麓環¶
之。泉大類轂。雷鳴。西奔二十尺。有洄在石澗。因伏無所見。¶
<pb:NFKB_QTW_p0581-18b>
多綠青之魚及石鯽。多鯈。雷山兩崖皆東西。雷水出焉。蓄¶
崖中曰雷塘。能出雲氣。作雷雨。變見有光。禱用俎魚豆彘¶
脩形糈米[:#AS-FBED:●]余酒陰。虔則應。在立魚南。其間多美山。無名¶
而深。峨山在野中。無麓。峨水出焉。東流入於潯水。¶ 

** 韋夫人墳記¶ 
:PROPERTIES:
:TITID: QTWTIT11543
:PERSID: QTWAUT1456
:END:

韋夫人終成都。殯萬年。遷柩渭南。祔而不合。大葬未利。以¶
俟禮也。其族系如某人之誌。堋用元和十四年月日。子某。¶
為石刻而納諸壙。¶ 

** 下殤女子墓塼記¶ 
:PROPERTIES:
:TITID: QTWTIT11544
:PERSID: QTWAUT1456
:END:

下殤女子生長安善和里。其始名和娘。既得病。乃曰。佛我¶ 
<pb:NFKB_QTW_p0581-19a>
依也。願以為役。更名佛婢。既病。求去髮為尼。號之為初心。¶
元和五年四月三日。死永州。凡十歲。其母微也。故為父子¶
晚。性柔惠。類可以為成人者。然卒夭。斂以(一作用)緇褐。銘用¶
塼甓。葬零陵東郭門外第二崗之西隅。銘曰。孰致也而生。¶
孰召也而死。焉從而來。焉往而止。魂氣無不之也。骨肉歸¶
復於此。¶ 

** 小姪女墓塼記¶ 
:PROPERTIES:
:TITID: QTWTIT11545
:PERSID: QTWAUT1456
:END:

字為雅。氏為柳。生甲申。死己丑。日十二。月在九。是日葬。東¶
崗首。生而惠。命則夭。始也無。今何有。質之微。當速朽。銘茲¶
<pb:NFKB_QTW_p0581-19b>
瓦。期永久。¶ 

¶
