#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0220-17a> 
#+PROPERTY: JUAN 0221
欽定全唐文卷二百二十一¶ 

<pb:NFKB_QTW_p0221-01a>

* 張說(一)¶ 

:PROPERTIES:
:PERSID: QTWAUT0357
:END:

說字道濟。又字說之。其先范陽人。徙家河南之洛陽。弱冠應詔舉。對策乙第。授太子校書。中宗朝歷工部兵部侍郎。加宏文館學士。睿宗景雲二年同中書門下平章事。轉尚書左丞。罷知政事。徵拜中書令。出為相州刺史。開元九年拜兵部尚書同中書門下三品。為朔方軍節度大使。十三年授集賢院學士知院事。將東封。授右丞相兼中書令。致仕。在家修史。十七年復拜尚書左丞相。加開府儀同三司。十八年卒。年六十四。追贈太師。諡曰文貞。¶ 

** 奉和聖製喜雨賦¶ 
:PROPERTIES:
:TITID: QTWTIT05160
:PERSID: QTWAUT0357
:END:

愚臣啟先王之冊府。校絕瑞於祥經。樂雲雨之平施。齊品物之流形。帝王爭重而為寶。麟鳳自輕而讓靈。況愆時而渴望。歘意達而神聽。是月也。朱明漸半。紫榴未吐。恐降災兮此下人。罄虔祈兮我仁主。退象龍之禮禱。斥持鷺之貌舞。屏翳慙其廢職。祝融悔其遷怒。山泱漭而出雲。天霶[:#AS-814A:⿱雨⿰氵它]而下雨。速一言而感應。剋三日而周溥。氣滃靄以黭黮。聲颯灑以蕭條。漼如雲漢之屑落。散似珠泉之歕澆。街廛漫¶ 
<pb:NFKB_QTW_p0221-02a>
其潢潦。臯壤萋其綠苗。舒四溟之清潤。卷六合之煩囂。咸澡骨於神液。共歡心於聖朝。借如五月有梅雨之名。三春有穀雨之氣。越人以泥牛代沃。胡土以賣龍求費。出員嶠而石香。入成都而酒味。彼偏方與小節。非大人之所貴。復有送山祇於鬱島。迎海后於葛川。疾雷碎其山裂。走電煜其海然。天子作愁霖之賦。詞人綴苦雨之篇。牆屋壞於倒井。黍稷沈於下田。乃凶祲之不令。曷休徵之有焉。請言瑞雨之可喜也。協氣交泰。嘉生是賴。湛覃而不溺。衍溢而無害。東漸出日之表。西被無雷之外。南窮火鼠之譯。北盡燭龍之會。天文則雲漢昭回。天澤則江河霶霈。雖欲談天而窺管。孰知堯德之為大。¶ 

** 進白烏賦¶ 
:PROPERTIES:
:TITID: QTWTIT05161
:PERSID: QTWAUT0357
:END:

咨大鈞之播氣。在品物而流形。有莫黑之凡族。亦變白而效靈。感上仁於孝道。合中瑞於祥經。若夫事出神妙。理包舒卷。貺集王屋。飛隨帝輦。捧日高翥。迎風細轉。識句句於招呼。每啞啞於啄吮。以其雪羽霜毛。冰精玉狀。拔奇綠林之下。賞異紫臺之上。瞰鳷鵲之紗窗。抱鳳凰之衣桁。恐同類之見嫉。畏不才之速謗。期委命於渥恩。豈願思於閑放。¶ 

<pb:NFKB_QTW_p0221-03a>

惟聖君之靈囿。物何遠而不臻。有能言而可重。或善舞而取珍。羞陋軀而入獻。與寶羽而為鄰。采朝噪之聲樂。眷夜啼之曲新。無芒距以耀武。不鈎觜以懷仁。謝先容而特達。却假飾以全真。鑒深心於反哺。終報德於君親。¶ 

** 虛室賦¶ 
:PROPERTIES:
:TITID: QTWTIT05162
:PERSID: QTWAUT0357
:END:

明月窗前。古樹檐邊。無北堂之樽酒。絕南鄰之管絃。理涉虛趣。心階靜緣。室惟生白。人則思元。厭百慮之勞止。歸一途之兀然。嗟乎。巧智首亂。禮樂增矯。名起異端。利成貪兆。役二見之交戰。驅五神而雜擾。形何費而不衰。性何煩而不夭。每竭源而追末。必亡多而獲少。玉帳瓊宮。圖奢務豐。朱門金穴。恃滿矜隆。榮與辱而俱盛。事隨憂而不窮。陷營為之桎梏。留健羨之池籠。心元是幻。法本皆空。莫不因無證實。假異生同。魚何知而樂水。蛇何意而憐風。大哉默識。守此元通。顧瞻天下。還如夢中。¶ 

** 江上愁心賦寄趙子¶ 
:PROPERTIES:
:TITID: QTWTIT05163
:PERSID: QTWAUT0357
:END:

江上之峻山兮。鬱崎嶬而不極。雲為峯兮煙為色。歘變態兮心不識。江上之深林兮。杳冥濛而不已。鳥為花兮猿為子。紛盪瀁兮言莫擬。夏雲陰兮若山。秋水平兮若天。冬沙¶ 
<pb:NFKB_QTW_p0221-04a>
飛兮淅淅。春草靡兮芊芊。感四節之默運。知萬化之潛遷。伴衆鳥兮寒渚。望孤帆兮日邊。雖欲貫愁腸於巧筆。紡離夢於哀絃。是心也。非模放之所逮。將有言兮是然。將無言兮是然。¶ 

** 畏途賦¶ 
:PROPERTIES:
:TITID: QTWTIT05164
:PERSID: QTWAUT0357
:END:

青泥路。白馬關。雲足躡。霞手攀。忠臣往兮孝子還。陟羊腸。臨鳥道。搏絕岸。援蔓草。懸梁孌娜以樹接。虛閣穹崇而烟抱。風雨櫛汨兮崩泉而險湍。圖畫詭屈兮紅峯而碧巒。林黝黝而人靜。山嵾嵾而地寒。客有夢兮在城闕。背芳萱兮心不歇。憫秋草之墜露。弔窮崖之飛月。聞哀猿之一鳴。憂人宿昔兮生白髮。¶ 

** 聖德頌¶ 
:PROPERTIES:
:TITID: QTWTIT05165
:PERSID: QTWAUT0357
:END:

太古厥初。遺文闕矣。書祖二典。聿陳五教。唐虞之訓。歷代宗焉。孰同理而不休。奚同亂而克韙。皇唐之興也。道積四聖。時將百年。澤浸生人。自根流葉。孝和晏駕。嗣子幼沖。凶臣嬖女。蹙弱王室。人甚崩角之危。朝深綴旒之歎。賴天奬忠勇。大戮鯨鯢。尊文廟而安神。清帝宮而待聖。少主奉天命以至禪。皇上拒天命以固違。㣥公卿士胥進曰。陛下孝¶ 
<pb:NFKB_QTW_p0221-05a>
弟之至。歷數在躬。處儲闈有讓元子之德。居藩邸有辭太弟之高。六合欣戴。三靈允協。為天下君。其誰與讓。皇帝義不得巳。曰吁。所憂之長也。乃被帝服。陟元后。延㣥臣。見兆人。是日也。景雲至。茲歲也。戎狄來。其尤祥極瑞。雜沓異類。葢翫狎而不記矣。上方謹庶務。覽衆則。履乾乾。懷翼翼。游道德之靈囿。從鸞鷺之珍㣥。視天下之所不見。聽天下之所不聞。帝典皇綱。於斯備矣。宜定郊報之禮。革封禪之則。荅神貺。揚元德。不然者。則二宗無類帝之壇。五岳無省方之館矣。若夫湯頌傳於考父。文什著於周公。臣子之志。不可闕也。敢作頌曰。¶ 

天祚聖唐。啟我明主。大哉皇帝。與天同矩。天乎葢之。地乎載之。陽和化育。懷生賴之。孝乎惟孝。告成於天。靈壇神岳。思皇嘏焉。皇哉皇哉。胡可捨旃。大君受命。景雲來翔。流天汎日。爛漫成章。稽諸瑞典。昔祚軒皇。而今表聖。土德以昌。西戎遠國。畏君之靈。古稱即序。今乃來庭。帝女是降。其從如星。天人偃革。以迄太寧。北胡狙獷。狃於征伐。帝初歷試。護彼窮髮。懷我好音。稽顙天闕。遐哉大同。天子之功。¶ 

** 皇帝在潞州祥瑞頌十九首奉勅撰¶ 
<pb:NFKB_QTW_p0221-06a>
日抱戴¶ 
:PROPERTIES:
:TITID: QTWTIT05166
:PERSID: QTWAUT0357
:END:

皇帝初臨潞州。景龍元年四月二十有七日。其日日抱戴。頌曰。¶ 

日告帝符。王起乘土。重光五色。四方之主。或抱或戴。氣華暉嫵。大明經天。豈忘忠輔。¶ 

** 　月重輪¶ 
:PROPERTIES:
:TITID: qtw-d1e62346
:PERSID: QTWAUT0357
:END:

皇帝臨潞州。景龍元年七月十有四日。夜月重輪。頌曰。維帝潛德。受天眷命。月之重輪。示我金鏡。璧彩內澈。環規外映。君心用明。神道協慶。¶ 

** 　赤龍¶ 
:PROPERTIES:
:TITID: qtw-d1e62351
:PERSID: QTWAUT0357
:END:

皇帝臨潞州。景龍二年四月二十五日。廳事據案假寐。百姓白鶴觀道士宋大辯等三十餘人。同見赤龍在案。頌曰。聖寐無體。神融氣渙。蜿然赤龍。垂首據案。昔有王媼。預覩興漢。今此潞人。亦兆靈觀。¶ 

** 　逐鹿¶ 
:PROPERTIES:
:TITID: qtw-d1e62356
:PERSID: QTWAUT0357
:END:

皇帝景龍二年二月二十有八日。巡屬縣至潞河。有鹿奔走渡河。水深三丈。帝馳鞭逐鹿。水不及馬韉。應時獲鹿。司戶叅軍崔弼隨帝而涉。纔入數步。馬溺焉。頌曰。¶ 

<pb:NFKB_QTW_p0221-07a>

王者之畋。必有天佐。逐鹿深水。乘躍而過。不失其馳。舍矢如破。後騎沒溺。乃驗靈迹。¶ 

** 　嘉禾¶ 
:PROPERTIES:
:TITID: qtw-d1e62365
:PERSID: QTWAUT0357
:END:

皇帝臨潞州。景龍二年八月二十有五日。長子縣界內有嘉禾合穗。頌曰。靈氣滋液。嘉禾族生。或分九穗。有合雙莖。昔効唐叔。歸功太平。今於歷試。抽此德萌。¶ 

** 　黃龍¶ 
:PROPERTIES:
:TITID: qtw-d1e62370
:PERSID: QTWAUT0357
:END:

皇帝臨潞州。景龍二年九月五日。黃龍見於州城東五里伏牛山南岡。遲留久之。觀者如堵。頌曰。黃龍土精。五方之長。在田而見。文明厥象。軒圖瑞來。夏匱妖往。惟德可應。恃神難誷。¶ 

** 　羊頭山北童謠¶ 
:PROPERTIES:
:TITID: qtw-d1e62375
:PERSID: QTWAUT0357
:END:

皇帝臨潞州。景龍二年九月巳後。嘗有童謠云。羊頭山北作朝堂。其州南六十里有羊頭山。頌曰。熒惑降精。是為天使。會合齠齔。謳謠街市。通賢妙識。採斷來事。山北朝堂。此明天位。¶ 

** 　仙洞¶ 
:PROPERTIES:
:TITID: qtw-d1e62380
:PERSID: QTWAUT0357
:END:

<pb:NFKB_QTW_p0221-08a>

皇帝臨潞州。襄垣縣北有仙洞忽然自開。十數里仙乳靈液。凝膏注玉。頌曰。¶ 

憑乘仙穴。應吳建號。襄垣洞開。神亦我報。玉膏滴瀝。石巷幽奧。天將佑之。陰靈啟道。¶ 

** 　大王山三壘¶ 
:PROPERTIES:
:TITID: qtw-d1e62389
:PERSID: QTWAUT0357
:END:

上黨記。禹治水而登此山。因名焉。魏書云。望氣者言其山有天子氣。故太武壘石為三封。欲以厭之。頌曰。¶ 

昔望茲山。當出天子。太武心忌。壓以軍壘。地氣雖廢。河清有俟。三百餘年。聖人方起。¶ 

** 　疑山鑿斷¶ 
:PROPERTIES:
:TITID: qtw-d1e62396
:PERSID: QTWAUT0357
:END:

上黨記。後魏太和末。孝文帝自代幸洛。見此山有伏龍。疑而不進。遂斷山東麓以厭之。其斷處猶存。因名疑山。頌曰。¶ 

王命必有。厭勝多無。不徵綠錯。虛役丹徒。舊山伏氣。今聖靈符。魏雖穿鑿。能違天乎。¶ 

** 　赤鯉¶ 
:PROPERTIES:
:TITID: qtw-d1e62403
:PERSID: QTWAUT0357
:END:

皇帝景龍三年三月。巡屬縣至襄垣南。漳水上有赤鯉魚騰躍。頌曰。¶ 

龍或魚服。鯉同國姓。躍泉將飛。告我天命。麟昭武德。翼贊¶ 
<pb:NFKB_QTW_p0221-09a>
興慶。昔去隨仙。今來迓聖。¶ 

** 　黃龍再見¶ 
:PROPERTIES:
:TITID: qtw-d1e62415
:PERSID: QTWAUT0357
:END:

皇帝臨潞州。景龍三年六月十五日。黃龍再見於伏牛山。頌曰。¶ 

蜿蜿黃龍。既見將躍。氣動雲繞。精流電鑠。文明剛健。嫵媚纎弱。萬物覩焉。聖人其作。¶ 

** 　紫雲¶ 
:PROPERTIES:
:TITID: qtw-d1e62422
:PERSID: QTWAUT0357
:END:

皇帝臨潞州。景龍三年九月九日。與㣥臣壺口山界坐。其時東北有紫雲翩翩而來。光彩照日。明日。上黨縣丞王敬賓等白刺史劉懷一。并啟皇帝。請上狀。奉教不許。頌曰。¶ 

天臨壺口。露座山眉。紫雲來覆。如葢如帷。畢景不滅。含風自持。一人有慶。兆人賴之。¶ 

** 　李樹¶ 
:PROPERTIES:
:TITID: qtw-d1e62429
:PERSID: QTWAUT0357
:END:

皇帝臨潞州。延唐寺有李樹連理。皇帝親如驗見。今御書額焉。頌曰。¶ 

李興帝族。寺榜延唐。異枝同幹。雙名合祥。花轉瑤萼。子綴珠光。本支百代。永永蕃昌。¶ 

** 　神蓍¶ 
:PROPERTIES:
:TITID: qtw-d1e62436
:PERSID: QTWAUT0357
:END:

<pb:NFKB_QTW_p0221-10a>

皇帝臨潞州。景龍三年九月十有五日。召百姓韓擬禮蓍筮。卦未成。而一蓍翹立。擬禮曰。此天人之瑞。洎帝踐祚。授擬禮遊擊將軍長上折衝。頌曰。¶ 

纎纎靈蓍。下有伏龜。天生神物。以決狐疑。一蓍特起。自天立之。無卦之卦。告帝之期。¶ 

** 　金橋¶ 
:PROPERTIES:
:TITID: qtw-d1e62445
:PERSID: QTWAUT0357
:END:

金橋在潞南二里。常有童謠云。聖人執節度金橋。皇帝景龍三年十月二十有五日。由此橋朝京師。頌曰。¶ 

出郡二里。橫路金橋。聖人南渡。駟馬西朝。運及誅呂。時當煥堯。[:#AS-9BF8:⿰去⻏]尋後事。一合童謠。¶ 

** 　紫氣¶ 
:PROPERTIES:
:TITID: qtw-d1e62455
:PERSID: QTWAUT0357
:END:

皇帝臨潞州。景龍三年十月二十有五日還京後。州內所居寢堂。上有紫氣。七日不散。頌曰。¶ 

王往京國。傾城戀惋。紫氣浮空。七日不散。斐亹牕戶。輪囷臺觀。都人係心。瞻仰雲漢。¶ 

** 　大人跡¶ 
:PROPERTIES:
:TITID: qtw-d1e62462
:PERSID: QTWAUT0357
:END:

皇帝從臨潞州還京後。其宅內及州街並有大人跡。長二尺五寸。自東而西。布武相繼。頌曰。¶ 

<pb:NFKB_QTW_p0221-11a>

百神從王。一舉西適。衆觀空廨。連步雲跡。躡似郊媒。痕同雷澤。曠古奇事。存乎帝籍。¶ 

** 　神人傳慶¶ 
:PROPERTIES:
:TITID: qtw-d1e62471
:PERSID: QTWAUT0357
:END:

皇帝唐隆元年六月二十日夜除妖孽後。其明日。州佐吏索崇嗣于州南門外聞空中有人云。臨淄王誅韋氏。相王得天下。其崇嗣告長史裴思。裴思以妖惑罪之。禁錮累日。逢其月二十一日赦到獲免。案牘猶存。頌曰。¶ 

天帝下席。承韋干命。王赫斯興。撥亂反正。擊凶尊主。一麾大定。神人相歡。肸蠁傳慶。¶ 

** 起義堂頌¶ 
:PROPERTIES:
:TITID: QTWTIT05167
:PERSID: QTWAUT0357
:END:

皇矣上帝。臨下有赫。降監四海。求人之瘼。吁彼隋煬。其政不獲。眷我高祖。此惟其宅。天輔臯陶。明刑弼教。道尊老氏。同元體妙。仁表四乳。明融獨照。隨父託心。史良辯貌。高祖誕靈。神光夜耀。天妹作合。日兄夢紹。祚生文帝。膺運會昌。首唱高祖。騫飛晉陽。萬夫一心。元戎啟行。火旗炎炎。雲鳥洋洋。五星迓帝。萬國謳唐。天網恢疎。王師節制。威惟連戮。老生摧斃。山祇引軍。河龍渡帝。渭倉散積。離宮弛閉。關輔來蘇。遠方咸惠。長安宮室。上法太微。隋遷寶鼎。唐在璿璣。¶ 

<pb:NFKB_QTW_p0221-12a>

仗入雙闕。詔出九圍。三靈協載。百祿同歸。帝謂太宗。表正封略。濤蕩飈掃。霆馳電鑠。劒不摧鋒。弩無再彍。西平隴。東取河洛。杲密德充。頭懸面縛。北走獯鬻。南達蠻荊。遼碣作乂。梁岐厎平。風動神行。海隅蒼生。莫不來庭。於昭義堂。誓衆資始。天命所起。于胥頌美。維予小子。夙夜敬止。於戲皇王。緒思不忘。¶ 

** 上黨舊宮述聖頌(并序)¶ 

:PROPERTIES:
:TITID: QTWTIT05168
:PERSID: QTWAUT0357
:END:

惟開元十有一祀正月。皇帝展義於河東。挾右太行。留宴上黨。整兵耀武。入於太原。設都建頌。以崇王業。南轅汾脽。祈穀后土。天清日朗。神歆如荅。三月庚午。飲至長安。六軍解嚴。四方和會。邇觀法象。遐詠德澤。大虞巡之典修。美漢祠之禮舉。人心翕而一變。神物效而無方。於是邠王臣守禮寧王臣憲申王臣撝岐王臣範薛王臣業獻書於內。開府儀同三司臣璟尚書臣晙臣象先臣頲御史大夫臣漼抗疏於外。僉曰陛下受天歷數。稽聖典謨。道貫三靈。仁育萬類。掃陰沴而覩日。開闢之功也。尊文考而御天。帝王之孝也。天以陛下為子。人奉陛下為君。萬殊之福。斯應畢臻。三代之風。頌聲咸作。今潞人懷代邸。詠泗亭。採聖崖。延元¶ 
<pb:NFKB_QTW_p0221-13a>
石。將表潛龍之館。勒啟聖之圖。勤亦至矣。陛下推而不報。其何以下塞衆望。上對神庥哉。臣聞天之所啟。人之所戴。必憑睿聖元懿之德。元命貞符之紀。功業見乎變。德施加乎時。德厚者施溥。功元者應速。或階晦以彰。或由難而昌。葢生其德之謂天。授其時之謂命。天有成命。其可沒乎。陛下昔居是州也。紫雲在天。神光照室。白鹿來擾。黃龍上昇。隴出仙洞而神魚躍。山開禪穴而靈鐘韻。謠言合讖。巨迹引途。嘉李傍連。神蓍自起。當此時也。金石豫變。獄頌先歸。政殷六府。人重五教。陶無窳器。漁有讓泉。神而化之。人不知力。昔龍負圖而大舜登。狼銜鈎而后殷昌。元圭錫於夏禹。赤伏歸於漢光。應運協符。希代稱寶。未有窮祥極瑞。俶儻[:#AS-9061:⿰王褱]異。如今之至者矣。若元貺集而不彰。則神心不悅。鴻業成而不贊。則祝告無聞。是掩天庥而葢聖德也。臣子之罪。將何解焉。願聽潞人。以揚丕烈。帝曰。往者中宗違代。國步維艱。天祚我唐。大命集於睿宗大聖真皇帝。朕畏天將命。不敢怠遑。其乾符坤珍。皆先聖之餘福。朕何力之有焉。然重違昆弟公卿之請。抑心敬從。無為虛美。重朕不德也。㣥臣游聖。蕩莫能名。約乎舊史。敢頌成績。辭曰。¶ 

<pb:NFKB_QTW_p0221-14a>

帝德廣運。乃聖乃神。天祚聖兮。唐雖舊邦。其命維新。再受命兮。帝初正人。降居上黨。天下往兮。黃龍晝見。攀天而上。九五象兮。帝適於野。紫雲之下。求必在兮。帝寢於堂。變龍有光。觀者駭兮。天迹星謠。木連蓍立。總神異兮。靈鐘化穴。縞鹿赤魚。何詭異兮。上天無聲。託類附形。覺悟人兮。聖皇齋栗。在得戒失。昭事神兮。皤皤潞老。樂我王道。愛舊宮兮。赫赫頌功。與天比崇。攄無窮兮。¶ 

** 大唐封祀壇頌¶ 
:PROPERTIES:
:TITID: QTWTIT05169
:PERSID: QTWAUT0357
:END:

皇帝六葉開元神武皇帝再受命致太平。乃封岱宗。禪社首。鑿石紀號。天文煥發。儒臣志美。立碣祠壇。曰。厥初生人。俶有君臣。其道茫昧。其風朴略。因時而欻起。與運而紛落。泯泯沒沒。無聞焉爾。後代聖人。取法象。立名位。衣裳以等之。甲兵以怛之。於是禮樂出而書記存焉。反其源。致敬乎天地。報其本。致美乎鬼神。則封禪者。帝王受天命告成功之為也。閱曩聖之奧訓。考列辟之通術。疇若天而不成。曷背道而靡失。由此推之。封禪之義有三。帝王之略有七。七者何。傳不云乎。道德仁義禮智信乎。順之稱聖哲。逆之號狂悖。三者何。一。位當五行圖籙之序。二。時會四海昇平之¶ 
<pb:NFKB_QTW_p0221-15a>
運。三。德具欽明文思之美。是謂與天合符。名不死矣。有一不足。而云封禪。人且未許。其如天何。言舊史者。君莫道於陶唐虞舜。臣莫德於臯陶稷离。三臣備德。皆有天下。仲尼敘帝王之書。繫魯秦之誓。明魯祀周公用王禮。秦承伯益接周統。孔聖微旨。不其效與。然秦定天下之功高。享天祿之日淺。天而未忘庭堅之德也。故大命復集於皇家。天之贊唐。不惟舊矣。其興之也。元靈啟迪。黃祇顧懷。應歸運以義舉。撫來蘇以利見。濩也無放夏之慚。武也無伐殷之戰。高祖創業。四宗重光。有德格天漏泉。蒸雲濡露。菌蠢滋育。氤氳涵煦。若天地之覆載。日月之照臨。溥有形而希景。罄無外而宅心。百有八年於茲矣。皇帝攘內難而啟新命。戴睿宗而纘舊服。宇宙更闢。朝廷始位。葢羲軒氏之造皇圖也。九族敦敘。百姓昭明。萬邦咸和。黎人於變。立土圭以步歷。革銅渾以正天。葢唐虞氏之張帝道也。天地四時。六宮著禮。井田三壤。五圻成賦。廣九廟以尊祖。定六律以和神。葢三代之設王制也。武緯之。文經之。聖謩之。神化之。然猶戰戰兢兢。日慎一日。納規誨以進德。遂忠良以代工。講習乎無為之書。討論乎集賢之殿。寵勇爵。貴經明。翼乎鵷鸞¶ 
<pb:NFKB_QTW_p0221-16a>
之列在庭。毅乎貔貅之師居鄙。人和旁感。神寶沓至。乾符坤珍。千品萬類。超圖溢牒。未始聞記。我后以人瑞為心。不以物瑞為意。王公卿士。儼然進曰。休哉陛下。孝至於天。政合乎道。前年祈后土。人獲大穰。閒歲祀圓丘。日不奄朔。感祥以祈聖。因事以觀天。天人交合。其則不遠。意者喬岳掃路。望翠華之來。上帝儲恩。俟蒼璧之禮久矣。焉可專讓而廢舊勛。㣥臣固言。勤帝知罪。至於再。至於三。帝乃挹之曰。欽崇天道。俯率嘉話。恐德不類。敢憚於勤。其撰巡狩之儀。求封禪之故。既而禮官不戒而備。軍政不謀而輯。天姥練日。雨師灑道。六甲按隊。八陣警蹕。孟冬仲旬。乘輿乃出。千旗雲引。萬㦸林行。霍濩燐爛。飛焰揚精。原野為之震動。草木為之風生。歷郡縣。省謠俗。問百年。舉百祀。興墜典。葺闕政。攸徂之人。室家相慶。萬方縱觀。千里如堵。城邑連歡。邱陵聚舞。其中垂白之老。樂過以泣。不圖蒿里之魂。復見乾封之事。堯雲往。舜日還。神華靈鬱。爛漫乎穹壤之閒。是月來至於岱宗。祗祓齋宮。滌濯靜室。凝神元覽。將款太乙。議夫泰山者。聖帝受天官之宮。天孫總人靈之府。自昔立國。莫知萬數。克升中而建號。惟七十而有五。我高宗六之。而¶ 
<pb:NFKB_QTW_p0221-17a>
今七矣。非夫尊位盛時。明德曠代。遼濶難并之甚哉。先時將臻夫大封也。累封疆於高岡。築泰壇於陽趾。夫其天壇三襲。辰陛十二。咸秩衆靈。列坐有次。崇牙樹羽。管磬鏞鼓。宮懸於重壝之內。干戚[:#AS-8465:⿰金义]殳。鈎㦸戣瞿[:#AS-FBED:●]戈。周位於四門之外。伐國重器。傳代絕瑞。旅之於中庭。玉輦金轂。翠冒黃屋。夾之於端路。庶官百辟。羌夷蠻貊。襃成之後。讓王之客。序立於禮神之場。旄頭弩牙。鐵馬金鏃。介冑如雪。旗幟如火。遠匝於清禁之野。於是乎以天正上元。法駕徐進。屯千乘於平路。留㣥臣於谷口。皇帝御六龍。陟萬仞。獨與一二元老執事之人。出天門。臨日觀。次沆瀣。宿巉巖。赤霄可接。白雲在下。庚寅。祀高祖於上封。以配上帝。命衆官於下位。以享衆神。皇帝冕裘登壇。奠獻俯僂。叶金奏。佾羽舞。撞黃鐘。歌大呂。開閶闔。與天語。清將信公。奉斗布度。懋建皇極。勤恤蒼生。昭假乎未兆。禳災乎未萌。上下傳節。而禮成樂遍。福壽同歸。而帝賜神策。乃檢玉牒於中頂。揚柴燎於高天。庶忠誠之上達。若憑焰而駕煙。日轡方旋。神心餘眷。五色雲起。拂馬以隨人。萬歲山呼。從天而至地。越翼日。尊睿宗。侑地祇。而禮社首。遂張大樂。覲東后。國風惟舊。無黜幽削爵¶ 
<pb:NFKB_QTW_p0221-18a>
之誅。王澤惟新。有眚灾大賚之慶。不浹日。至化洽於人心。不崇朝。景福遍於天下。然後藏金匱於祏室。迴玉鸞於上都。煌煌乎。真聖朝之能事。而高代之盛節者也。於斯之時。華戎殊俗。異音同歎曰。兵合多雨。山峻多雲。豈有大舉百萬之師。剋期千里之外。及行事之日。則天無點翳。地無纎塵。嚴冬變為韶熹。寒谷鬱為和氣。非至德。其孰能動天如此其順者乎。昔人云。自西自東。自南自北。無思不服。今信知聖人作而萬物覩。其心服之之謂矣。或曰。祭泰折主先后。非禮與。曰。是禮也。非宜也。王者父事天。母事地。侑神崇孝。無嫌可也。且夫柴瘞外事。帝王主之。烝嘗內事。后助之。是開元正人倫。革弊禮。起百王之法也。故令千載睋末光。聆絕韻。咀甘實。潄芳潤。爍元妙之至精。流不巳之淑聲。臣說作頌。告於神明。四皇墳而六帝典。雖吉甫亦莫能名。徒採彼輿人之詩曰。大矣哉。維天為大。惟皇則之。率我萬國。受天之祺。子孫百代。人神共保綏之云爾而已矣。¶ 

