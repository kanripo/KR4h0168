#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_-1335-2-> 
#+PROPERTY: JUAN 0133
欽定全唐文卷一百三十三¶ 

<pb:NFKB_QTW_p0133-01a>

* 陳叔達¶ 
:PROPERTIES:
:PERSID: QTWAUT0091
:END:

叔達字子聰。陳宣帝第十六子。封義陽王。歷都官尚書。入隋授絳州通守。高祖義師至絳。以郡歸款。累官侍中。封江國公。貞觀中拜禮部尚書。九年卒。諡曰繆。後贈戶部尚書。改諡忠。¶ 

** 答王績書¶ 
:PROPERTIES:
:TITID: QTWTIT03972
:PERSID: QTWAUT0091
:END:

賢弟千牛及家人典琴至。頻辱芳翰。索下官所撰隋紀。雖承厚眷。懣然自失。誠恐持郄克之質。入邯鄲之墟。奏曹鄶之音。歷莖英之肆。所以遲迴牘。伏念旬時。輒揆短懷。仰違前命。今奉來札。誨責逾深。既以驕鄙相訶。又以緘縢致誚。欲加之罪。其無辭乎。正當要使必致耳。了不知賢兄芮城有隋書之作。足下既圖繼就。須有考尋。謹依高旨。繕錄馳送。然僕雖不佞。頗聞君子之論矣。嘗以謂為國以禮。君舉必書。故左史記言。右史記事。言者申立德立功之意也。事者敘立德立功之迹也。所以明勸沮。所以別是非。自非可以關社稷之安危。涉天人之興廢。古之君子。何嘗取諸。襃貶之作。有由然也。自微言泯絕。大義乖墜。三代之教。亂¶ 
<pb:NFKB_QTW_p0133-02a>
於甲兵。六經之術。滅於煨燼。君人者。尚空名以夸六合。史官者。貴虛飾以佞一時。下及馬遷。爰逮班固。咸有述作。庶幾聖賢。其於斟酌典謨。表章微絕。曾不能觸其藩籬者也。魏晉之際。夫何足云。中原板蕩。史道息矣。然國於天地。有與立焉。苟能宅郊禋。建社稷。樹師長。撫黎元。雖復五裂山河。三分躔次。規模典式。豈徒然哉。是賢兄文中子知其若此也。恐後之筆削。陷於繁碎。宏綱正典。暗而不宣。乃興元經。以定真統。蓋獲麟之事。夫何足以知之。叔達亡國之餘。幸賴前烈。有隋之末。濫尸貴郡。因霑善誘。頗識大方。至若梁魏周齊之閒。耳目耆舊所接。風流人物。名實可知。衣冠道義。謳謠尚在。頃者皇建其極。君子道亨。憑藉時來。妄叨近侍。廟堂多暇。典墳自娛。覽後魏周齊之紀傳。考下官之所聞見。曾不喜怒隨意。曲直任情。敘致浮雜。襃貶阿黨。述時望者。以爵祿為榮談。陳國紀者。以狙譎為能事。至於密會王道。濳濟生人。既昧於知音。咸寢而不記。貪敘寫其祖父冠冕。子嗣婚姻。以為譜牒之證耳。豈不痛哉。風俗之壞。一至於此。雖人倫王化。備列元經。而恢談碩議。或不可捨。是以薛記室及賢兄芮城。常悲魏周之史。各著春秋。近更¶ 
<pb:NFKB_QTW_p0133-03a>
研覽。真良史焉。古人云。過高唐者。學王豹之謳。遊睢渙者。學藻繪之功。竊惟隋氏之王。三十六年。成敗否泰。目所親覩。誠懼後之作者。復習向時之弊焉。故聊因掌壺之暇。著隋紀二十卷。騁辭流離。則媿於心矣。書事要。則嘗有志焉。孔子曰。我欲載之空言。不如附之於行事。儻近是乎。謹恃疇眷。以塵清覽。當積兼金。以購黜竄耳。又恐足下紀傳之作。須備異聞。今更附王冑大業起居注往。¶ 

** 大唐宗聖觀銘¶ 
:PROPERTIES:
:TITID: QTWTIT03973
:PERSID: QTWAUT0091
:END:

眇矣靈化。元哉妙門。飛形九府。鍊氣三元。黃庭秘籙。金格微言。玉京留記。金竈還魂。揚塵東海。問道西崑。物色函關。抒容清廟。建標伊始。層壇雲峭。綺井虹伸。風窗電笑。元都正律。帝臺仙召。挹髓捫星。餐霞引照。豁虛罔象。無名至要。高廂久縣。清泉餘療。宅心勝侶。游息衆妙。絕壁翠微。潀流丹竅。鞠草如結。周原甚奥。聖道將宏。重光顯曜。明明我后。積德累功。陶埏㝢縣。叱咤雷風。庸稽太室。禮盛酆宮。時乘正位。道配元穹。四維載仰。百世斯隆。有截於外。無思自東。祥符浹遠。瑞采澄空。百神咸秩。千齡是崇。宗元壯觀。詔蹕康莊。雲行輦道。吹發山梁。飛文協玉。接禮神皇。五旌回首。¶ 

<pb:NFKB_QTW_p0133-04a>

六轡齊驤。宸儀展敬。享福無疆。巍然高碣。播此遺芳。¶ 

* 薛收¶ 
:PROPERTIES:
:PERSID: QTWAUT0092
:END:

收字伯襃。蒲東汾陰人。隋司隷大夫道衡子。道衡為煬帝所殺。收不仕隋。高祖入關。授秦府主簿。遷金部郎中。東都平。授天策府記室參軍。封汾陰男。以本官兼文學館學士。武德七年卒。年三十三。貞觀七年贈定州刺史。永徽六年又贈太常卿。¶ 

** 琵琶賦¶ 
:PROPERTIES:
:TITID: QTWTIT03974
:PERSID: QTWAUT0092
:END:

惟茲器之為宗。總㣥樂而居妙。應清角之高節。發號鐘之雅調。處躁靜之中權。執疎密之機要。遏浮雲而散彩。揚白日以垂耀。爾其狀也。龜腹鳳頸。熊據龍旋。戴曲履直。破觚成圓。虛心內受。勁質外宣。磅礡象地。穹崇法天。候八風而運軸。感四氣而鳴絃。金華徘徊而月照。玉柱的歷以星懸。¶ 

** 上秦王書¶ 
:PROPERTIES:
:TITID: QTWTIT03975
:PERSID: QTWAUT0092
:END:

世充據有東都。府庫填積。其兵皆是江淮精銳。所患者在於乏食。是以為我所持。求戰不可。建德親總軍旅。來拒我師。亦當盡彼驍雄。期於奮決。若縱其至此。兩寇相連。轉河北之糧。以相資給。則伊洛之閒。戰鬬不已。今宜分兵守營。¶ 

<pb:NFKB_QTW_p0133-05a>

深其溝防。即世充欲戰。慎勿出兵。大王親率猛銳。先據成臯之險。訓兵坐甲。以待其至。彼以疲弊之師。當我堂堂之勢。一戰必克。建德即破。世充自下矣。不過兩旬。二國之君。可面縛麾下。若退兵自守。計之下也。¶ 

** 隋故徵君文中子碣銘¶ 
:PROPERTIES:
:TITID: QTWTIT03976
:PERSID: QTWAUT0092
:END:

蓋聞運無常寧。治窮則亂。教不終廢。人存則闡。故曰天下有道。制作歸乎帝王。斯文或墜。財成寄乎明哲。才之不可以巳。其在茲乎。周道竭而孔子興。隋風喪而夫子出。五常為之式序。三綱為之無昧。道沖而用。故無德而名。功足化成。故匪爵而重。於稽其類。其生物之匠乎。夫子諱通。字仲淹。姓王氏。太原人。初高祖晉陽穆公自齊歸魏。始家龍門焉。若乃門風祖業之舊。鴻儒積德之冑。事賁家諜。名昭國史。今可得而略之。粤若夫子。洪惟命世。盡象緯之秀。鍾山川之靈。爰在孺年。素尚天啟。亦既從學。家聲日茂。偉容貌。肅風神。以孝悌為心極。以人倫為巳任。步中規矩。響諧音律。術無遠而不窮。理無微而不詣。故夫要道之本。中和之節。九疇六藝之能事。元亨利貞之至美。悉備之矣。豈惟行為世範。言成士則而巳哉。十八舉本州秀才。射策高第。十¶ 
<pb:NFKB_QTW_p0133-06a>
九除蜀州司戶。辭不就列。大業伊始。君子道消。達人遠觀。潛機獨曉。步烟嶺。臥雲溪。軒冕莫得而干。羅網莫得而迨。時年二十二矣。以為卷懷不可以垂訓。乃立則以開物。顯言不可以避患。故託古以明義。懷雅頌以濡足。覽繁文而援手。乃續詩書。正禮樂。修元經。讃易象。道勝之韻。先達所推。虛往之集。於斯為盛。淵源所漸。著錄踰於三千。堂奥所容。達者幾乎七十。兩加太學博士。一加著作郎。夫子絕宦久矣。竟不起矣。朝端(闕)聲節天下聞其風采。先君內史屈父黨之尊。楊公僕射忘大臣之貴。漢侯三請而不覿。尚書四召而不起。盛德大業。至矣哉。道風扇而方遠。元猷陟而逾密。可以比姑射於尼岫。擬河汾於洙泗矣。夫教思之宗。聖達之節。形氣之域。古今同盡。六經既就。一德時成。拂衣啟手。其天意乎。以大業十三年五月甲子。遘疾終於萬春鄉甘澤里第。春秋三十二。嗚呼哀哉。天不憖遺。吾將安仰。以其年八月。遷窀穸於汾水之北原。棺木衣衾。以從中制。不封不樹。是遵上古。門人考行。諡曰文中子。禮也。收學不至穀。行無異能。奉高跡於絕塵。期深契於終古。義極師友。恩兼親故。遭世道之衰微。屬衣冠之板蕩。將以肆力王事。¶ 

<pb:NFKB_QTW_p0133-07a>

思存管樂。不獲躬守孔塋。自同游夏。攀昊蒼而不達。俯元堂而巳隔。敢揚徽烈。而作銘曰。¶ 

兩儀既位。三才式甄。器象雖顯。神機未筌。匪聖孰作。匪明孰傳。文王逝矣。孔子出焉。顯允經籍。作為邦紀。天之未喪。載誕夫子。奄有㣥言。遂荒精理。百氏銜璧。九流齊軌。濳龍勿用。鳴鶴在陰。我有宏德。人靈是欽。摳衣遞進。鼓篋相尋。七十成列。三千若林。煥乎經濟。沖乎典則。教思風行。徽猷允塞。庶幾克饗。匡此王國。如何不祐。殲我明德。嗚呼喪亂。胡及我長。嗚呼哲人。胡棄我往。王室方厲。帝邦無象。梁木斯壞。蒼生奚仰。綢練既設。披崇既張。野寒川曠。泉深路長。盛德無沒。嘉言孔彰。永為洪範。於何不臧。¶ 

* 李綱¶ 
:PROPERTIES:
:PERSID: QTWAUT0093
:END:

綱字文紀。觀州[:#AS-945B:⿱艹修]人。初名瑗。字子玉。讀後漢書張綱傳。慕而改之。初為周齊王憲參軍。入隋為太子洗馬。拜尚書右丞。為楊素蘇威所惡。以屬吏。會赦免。賊帥何潘仁署為長史。高祖義師至京城。授丞相府司錄。封新昌縣公。累拜禮部尚書兼太子詹事。進太子少保。貞觀四年拜太子少師。五年卒。年八十五。贈開府儀同三司。諡曰貞。¶ 

<pb:NFKB_QTW_p0133-08a>

** 論時事表¶ 
:PROPERTIES:
:TITID: QTWTIT03977
:PERSID: QTWAUT0093
:END:

臣綱言。臣伏見武德五年之後。四海初定。陛下自負太平。日就驕侈。傷於酒德。稍怠萬機。專與幸臣。旦夕遊宴。所重唯聲樂。所愛唯鷹犬。夷夏進送。道路不絕。又斥辱功臣。多所輕侮。或發其微時細過。或加捶撻於殿庭。德澤漸虧。下將疑懼。而戚藩公主。皆踰憲式。嬪媛之家。多違法度。不加禁止。頗有侵漁。行路之閒。非無喧籍。又皇太子令及秦齊二教。共詔勅並行。唯計日之先後。州郡之職。無所的從。授官分賞。任意所欲。不復論功伐。才行矣。加以每歲秋冬。田遊無度。王公主。雜糅其閒。或時逢考選。皆在原野。至於歷時不返。京邑略無居人。億兆失望。陰懷歎息。朝之綱紀。漸以弛紊。而陛下不悟政教日頹。在內不許論事。當朝略無諫者。愚臣竊懷慄畏。誠有危亡之慮。臣不敢不盡言。伏待刑憲。¶ 

** 諫以舞人安叱奴為散騎常侍䟽¶ 
:PROPERTIES:
:TITID: QTWTIT03978
:PERSID: QTWAUT0093
:END:

臣謹按周禮。均工樂胥。不預於仕伍。雖復才如子野。妙等師襄。皆身終子繼。不易其業。故魏武使禰衡擊鼓。衡先解朝服。露體而擊之。云不敢以先王法服。為伶人之衣。唯齊¶ 
<pb:NFKB_QTW_p0133-09a>
高緯封曹妙達為王。授安馬駒為開府。既招物議。大斁彞倫。有國有家者以為殷鑒。方今新定天下。開太平之基。起義功臣。行賞未遍。高才碩學。猶滯草萊。而先令舞人致位五品。鳴玉曳組。趨馳廊廡。故非創業垂統。貽則子孫之道也。伏惟陛下聽察之。¶ 

** 諫太子建成書¶ 
:PROPERTIES:
:TITID: QTWTIT03979
:PERSID: QTWAUT0093
:END:

綱耄矣。日過時流。墳樹巳拱。幸未就土。許傅聖躬。無以酬恩。請效愚直。伏願殿下詳之。竊見飲酒過多。誠非養生之術。且凡為人子者。務於孝友。以慰君父之心。不宜聽受邪言。妄生猜忌。¶ 

* 姜謩¶ 
:PROPERTIES:
:PERSID: QTWAUT0094
:END:

謩。秦州上邽人。隋大業末為晉陽長。高祖建義。引為司功參軍。從平京城。除相國兵曹參軍。封長道縣公。拜秦州刺史。改守隴州。貞觀元年卒。贈岷州都督。諡曰安。¶ 

** 將赴隴右上高祖奏¶ 
:PROPERTIES:
:TITID: QTWTIT03980
:PERSID: QTWAUT0094
:END:

天人之望。誠有所歸。願早膺圖籙。以寧兆庶。老夫犬馬暮齒。恐先朝露。得一覩昇紫殿。死無所恨。¶ 

* 蕭瑀¶ 
:PROPERTIES:
:PERSID: QTWAUT0095
:END:

<pb:NFKB_QTW_p0133-10a>

瑀字時文。後梁明帝子。封新安郡王。入隋累官河池郡守。高祖入京師。遣書招之。以郡歸唐。封宋國公。拜民部尚書。進右僕射。貞觀中圖形淩烟閣。進太子太保同中書門下三品。罷為商州刺史。二十一年卒。年七十四。詔贈司空荊州都督。太常諡曰肅。帝以其性忌。改諡貞褊。¶ 

** 臨終遺子書¶ 
:PROPERTIES:
:TITID: QTWTIT03981
:PERSID: QTWAUT0095
:END:

生而必死。理之常分。氣絕後可著單服一通。以充小斂。棺內施單席而巳。冀其速朽。不得別加一物。無假卜日。惟在速辦。自古賢哲。非無等例。爾宜勉之。¶ 

* 李大亮¶ 
:PROPERTIES:
:PERSID: QTWAUT0096
:END:

大亮。雍州涇陽人。隋末署韓國公行軍兵曹。與李密戰敗。賊帥張弼異而釋之。高祖入關。自東都歸國。授土門令。超拜金州總管府司馬。太宗立。封武陽縣男。復以功進爵為公。領太子右衞率兼工部尚書。十八年卒。年五十九。贈兵部尚書秦州都督。諡曰懿。¶ 

** 昭慶令王璠清德頌碑¶ 
:PROPERTIES:
:TITID: QTWTIT03982
:PERSID: QTWAUT0096
:END:

六義垂訓。有國風之詞焉。十翼發揮。有震雷之體焉。雷也者。一同法雷而分地。風也者。萬井宣風以代天。周列子男¶ 
<pb:NFKB_QTW_p0133-11a>
之班。漢䟽令長之任。銅墨彰其美製。龜蛇寵其旐斿。中都之男女異途。灌壇之風雨不作。魯仲康之仁恕。作踐三台。常伯魏之清貞。終居九列。雕瓊鏻琬。謂之不忘。翼子謀孫。謂之不朽。傳芳播美。其在茲焉。公諱璠。字伯玉。其先瑯琊人也。系文武之遙源。紹靈仙之慶緒。導揚前烈。垂裕後昆。秦則三將登壇。漢則五侯通軌。迪哲踵武。論道槐庭。邦淑國華。慶興椒掖。奕葉不泯。非共筮蓂。室家君王。無虧礪岳。曾祖岌。隋任北海郡長史。德表題輿。材稱展驥。襲海沂之謙讓。為慶源之重望。祖德。皇朝義陽郡義陽縣令。龎水生金。崑峯產玉。撫桐鄉之耆老。先問百年。靜蒲邑之階庭。巳聞三善。父知。皇朝潁州郡襄城縣令上柱國。桂林一枝。鳳毛五色。龍泉出匣。彩發珠星。鵲繞臨臺。精含滿月。擅子游之文學。政洽絃歌。伏門豹之英雄。人懷畏愛。公稟粹辰象。降靈海嶽。歲方童丱。子將為其題目。未及志學。士季識其非凡。天與聰明。帝資㯋悟。班孟堅之文彩。黃叔度之波瀾。精微之書。殆將三絕。溫柔之旨。蔽在一言。儕輩挹其多能。敏悟嘉其才對。洞張華之博識。昇晁錯之甲科。以國子監太學明經擢第輝揚。授上黨郡長子縣主簿。又任北京樂¶ 
<pb:NFKB_QTW_p0133-12a>
平縣主簿。長子望邑。樂平帝畿。黃綬班雄。朱絲抗直。秩滿授此縣令。河東士女。不忘遺恩。灃北編甿。首欣來晚。此土分晉餘境。全趙名都。覆釜前通。登僧後鎮。風烟臨代。斜望寶符。郊壤連邢。傍臨玉井。冀州既載。陶唐帝都。士庶殷繁。桑麻條暢。公下車宰邑。視俗施教。先之以敬讓。示之以好惡。明察則俗無幽枉。正誼則吏不忍欺。聲調子賤之琴。塵覆史雲之甑。妾不衣帛。有類季孫。父對霜縑。雅同胡質。或讓魚留犢。辭玉謝金。不之過也。公之清潔也如此。建初啟運。先皇陵寢。聖上虔恭之所。㣥下肅雝之地。崇奉塋域。發自宸衷。裒建美名。實由天旨。改象城而為昭慶。貴先祖而創嘉聲。郡之與縣。俱同十望。國資孝理。寄在循良。妙帝心。授公此令。至若公卿巡謁。夙夜祗共。物有備而無虧。俗惟勤而不覺。公之幹蠱也如此。欲求忠臣。出於孝子。公仁慈惻隱。累代同居。幼子童孫。家無異爨。每志攝享。竭力禋誠。陵側居人。數餘千戶。或旁聖(疑)英傑。或招復逃遷。茂陵陽陵之儔。三徙七遷之邑。並加撫育。有同赤子。公之異化也如此。鶬鶊春囀。勗之以耕桑。鴻鴈秋飛。敦之以收穫。田夫執耒。蠶妾承筐。鳳粟徧於郊原。鵷綺盈於杼柚。遂得冰¶ 
<pb:NFKB_QTW_p0133-13a>
絲委筐。露積如山。婦子饁而無辭。田畯悅而相賀。勵朽勉惰。載酒勞勤。公之勸農也如此。縲索繩犯。降綏誌偷。伺繩而執凶徒。焚飾而擒賊煞。境絕探丸之客。途逢守劒之夫。不假埋梧。無煩候稻。豺狼自屏。鉤距無施。巳除梁上之奸。詎用史瞞之木[:#AS-FBED:●]率。公之明略也如此。孝弟者人之本。慈愛者化之先。道協五常。倫分十等。蟹筐蠶績。蟬冠范緌。既革知人之非。方識宰君之化。人同李郭。俗齊曾閔。境無鹿犯。塊有鳥銜。感應通誠。公之孝理也如此。地邇幽燕。境連趙魏。土多剽悍。人尚櫜鞬。自戎馬在郊。鳴鼙接響。騎射馳逐。罕習詩書。公撫教以仁。崇文備武。斌斌雜半。君子道存。開設學校。檢閱庠塾。人如顏閔。俗同鄒魯。公之興學也如此。大君有命。中使巡風。激濁揚清。旁求俊彥。昭慶闔境。以公清平。感恩申狀。使司覽奏。尋以名聞。總衆美而為最。擇其義而臨之。撫字纔周。芳聲滿歲。昔甘棠勿翦。歎羨詩人。伐枳興謠。見稱輿頌。緇黃道路。率有雅詞。兒齒台背。願旌其善。四子講德。尚著篇章。百姓預謀。宜刊厥績。莫不他山採石。異邑求文。請鐫無媿之詞。用紀非常之德。大亮精非吐鳳。思盡懷蛟。過談見推。辭不獲免。其詞曰。¶ 

<pb:NFKB_QTW_p0133-14a>

偉哉聖賢。生德自天。山澤通氣。孕育雲僊。凝禎沙禁。稟粹沂川。英俊之地。黻冕相連。王孫公子。令聞不巳。西北玉璽。東南箭美。傳家蘭桂。司徒繼軌。松竹堅貞。霜霰難毀。挺生良佐。望重州端。恤人以惠。濟猛以寬。化消蜂蠆。俗比鵷鸞。不異邦國。齊甿共歡。資父事君。以配祖考。忠為令德。不貪為寶。義陽襄城。異邑同道。上以化物。猶風靡草。仕為時須。天工人代。下車作宰。吏懷畏愛。肅高潔。庶甿仰賴。正直清平。百城之最。虔奉陵廟。惟精惟一。公仰巡謁。以兢以栗。良宰攝享。神歆元吉。明德惟馨。芳猷秩秩。務嗇勸分。不愆穮蔉。兆人勤藝。惟邦之本。禁令嚴刻。鮮不為則。雖賞不竊。罕用徽纆。刑賞無差。教化之柄。寧僭不濫。用恤人命。我有箴規。孝弟恭敬。君子萬年。室家相慶。下之從政。猶泥在鈞。不敢暴虐。不敢違仁。道兮不遠。德兮有鄰。吾君敷化。可書諸紳。¶ 

** 請停招慰突厥䟽¶ 
:PROPERTIES:
:TITID: QTWTIT03983
:PERSID: QTWAUT0096
:END:

臣聞欲綏遠者。必先安近。中國百姓。天下根本。四夷之人。猶於枝葉。擾其根本。以厚枝葉。而求久安。未之有也。自古明王。化中國以信。馭夷狄以權。故春秋云。戎狄豺狼。不可¶ 
<pb:NFKB_QTW_p0133-15a>
厭也。諸夏親昵。不可棄也。自陛下君臨區宇。深根固本。人逸兵強。九州殷富。四夷自服。今者招致突厥。雖入提封。臣愚稍覺勞費。未悟其有益也。然河西甿庶。鎮禦藩夷。州縣蕭條。戶口鮮少。加因隋亂。減耗尤多。突厥未平之前。尚不安業。匈奴微弱以來。始就農畝。若更勞役。恐致妨損。以臣愚見。請停招慰。且謂之荒服者。故臣而不納。是以周室愛人攘狄。竟延七百之齡。秦王輕戰事胡。故四十載而絕滅。漢文養兵靜守。天下安豐。孝武揚威遠略。海內虛耗。雖悔輪臺。追巳不及。至於隋室。早得伊吾。兼統鄯善。且既得之後。勞費日甚。虛內致外。竟無所益。遠尋秦漢。近觀隋室。動靜安危。昭然備矣。伊吾雖巳臣附。遠在蕃磧。人非中夏。地多沙鹵。其自樹立稱藩附庸者。請羈縻受之。使居塞外。必畏威懷德。永為藩臣。蓋行虛惠而收實福矣。近日突厥傾國入朝。既不能俘之於江淮。以變其俗。乃置於內地。去京不遠。雖則寬仁之義。亦非久安之計也。每見一人初降。賜物五匹。袍一領。酋長悉授大官。祿厚位尊。理多靡費。以中國之租賦。供積惡之凶虜。其衆益多。非中國之利也。¶ 

* 宇文歆¶ 
:PROPERTIES:
:PERSID: QTWAUT0097
:END:

<pb:NFKB_QTW_p0133-16a>

歆。武德中官右衞將軍。¶ 

** 諫齊王元吉書¶ 
:PROPERTIES:
:TITID: QTWTIT03984
:PERSID: QTWAUT0097
:END:

王在州之日。多出微行。常共竇誕遊獵。蹂踐穀稼。放縱親昵。公行攘敓。境內六畜。因之殆盡。當衢而射。觀人避箭。以為笑樂。分遣左右。戲為攻戰。至相擊刺。毀傷至死。夜開府門。宣淫他室。百姓怨毒。各懷憤歎。以此守城。安能自保。¶ 

* 傅仁均¶ 
:PROPERTIES:
:PERSID: QTWAUT0098
:END:

仁均。滑州白馬人。武德時授員外散騎常侍。除太史令。卒官。¶ 

** 陳修歷七事表¶ 
:PROPERTIES:
:TITID: QTWTIT03985
:PERSID: QTWAUT0098
:END:

其一曰。昔洛下閎以漢武太初元年歲在丁丑創歷。起元元在丁丑。今大唐以戊寅年受命。甲子日登極。所造之歷。即上元之歲。歲在戊寅。命日又起甲子。以三元之法。一百八十去其積歲。武德元年戊寅為上元之首。則合璧聯珠。懸合於今日。其二曰。堯典為日短星昴。以正仲冬。前代造歷。莫能允合。臣今創法五十餘年。冬至輒差一度。則卻檢周漢。千載無違。其三曰。經書日蝕。毛詩為先。十月之交。朔日辛卯。臣今立法。卻推得周幽王六年辛卯朔蝕。即能明¶ 
<pb:NFKB_QTW_p0133-17a>
其中閒並皆符合。其四曰。春秋命歷序云。魯僖公五年壬子朔旦冬至。諸歷莫能符合。臣今造歷。卻推僖公五年正月壬子朔旦冬至則同。自斯以降。並無差爽。其五曰。古歷日蝕。或在於晦。或在二日。月蝕或在朢前。或在朢後。臣今立法。月有三大三小。則日蝕常在於朔。月蝕在朢前。卻騐魯史。並無違爽。其六曰。前代造歷。命辰不從子半。命度不起虛中。臣今造歷。命辰起子半。度起於虛六。度命合辰。得中於子。符陰陽之始。會歷術之宜。其七曰。前代諸歷。月行或有晦。猶東見朔以西朓。臣今以遲疾定朔。永無此病。¶ 

** 對王孝通駮歷法議¶ 
:PROPERTIES:
:TITID: QTWTIT03986
:PERSID: QTWAUT0098
:END:

宋代祖沖之。久立差術。至於隋代張冑元等。因而修之。雖差度不同。各明其意。今孝通不達宿度之差移。未曉黃道之遷改。乃執南斗為冬至之恒星。東井為夏至之常宿。率意生難。豈為通理。夫太陽行於宿度。如郵傳之過逆旅。宿度每歲既差。黃道隨而變易。豈得以膠柱之說。而為斡運之難乎。又案易云。治歷明時。禮云。天子元端。聽朔於南門之外。尚書云。正月上日。受終于文祖。孔氏云。上日。朔日也。又云。季秋月朔。辰不集于房。孔氏云。集合也。不合則日蝕。¶ 

<pb:NFKB_QTW_p0133-18a>

隨可知矣。又云。先時不及時。皆殺無赦。先時為朔日不及時也。若有先後之差。是不知定朔之道矣。詩云。十月之交。朔日辛卯。又春秋日蝕三十有五。左邱明云。不書朔。官失之也。明聖人之教。不論於晦。唯取朔耳。自春秋以後。去聖久遠。歷術差違。莫能詳正。故秦漢以來。多非朔蝕。而宋代御史中丞何承天。微欲見意。不能詳究。乃為太史令錢樂之散騎侍郎皮延宗抑止。孝通今語。乃是延宗舊辭。承天既非甄明。故有當時之屈。今略陳梗概。申以明之。夫理歷之本。必推上元之歲。日月如合璧。五星如連珠。夜半甲子。朔旦冬至。自此以後。既行度不同。七曜分散。不知何年更得餘分普盡還復總會之時也。唯日分氣分。得有可盡之理。因其得盡。即有三端之元。故造經立法者。小餘盡即為元首。此乃紀其日數之元。不關合璧之事矣。時人相傳。皆云大小餘俱盡。即定夜半甲子朔旦冬至者。此不達其意故也。何者。冬至自有常數。朔名由於月起。既月行遲疾無常。三端豈得即合。故必須日月相合。與冬至同日者。始可得名為合朔冬至耳。故前代諸歷。不明其意。乃於大餘正盡之年。而立其元。法將以為常。而不知七曜散行。氣朔不¶ 
<pb:NFKB_QTW_p0133-19a>
合。今法唯取上元連珠合璧。夜半甲子朔旦冬至。合朔之始。以定一九。相因行至於今日。常取定朔之宜。不論三端之事。皮延宗本來不知。何承天亦自未悟。何得引而相難耶。¶ 

* 傅奕¶ 
:PROPERTIES:
:PERSID: QTWAUT0099
:END:

奕。相州鄴人。隋開皇中以儀曹事漢王諒。高祖踐位。召拜太史丞。遷太史令。貞觀十三年卒。年八十五。¶ 

** 請廢佛法表¶ 
:PROPERTIES:
:TITID: QTWTIT03987
:PERSID: QTWAUT0099
:END:

臣奕言。臣聞犧農軒頊。治合李老之風。虞夏湯姬。政符周孔之教。雖可聖有先後。道德不別。君有沿革。治術尚同。竊聞八十老父。擊壤而歌。十五少童。鼓腹為樂。耕能讓畔。路不拾遺。孝子承家。忠臣滿國。然國君有難。則殉命以報讎。父母有疴。則終身以側侍。豈非曾參閔子之友。庠序成林。墨翟耿恭之儔。相來羽翊。乃有守道含德。無欲無求。寵辱若驚。職參朝位。荊山鼎上。攀附昇龍。緱氏壇邊。相從駕鶴。瑤池王母之使。具禮來朝。碧海無夷之神。周行謁帝。所以然者。當此之時。共遵李孔之教。而無胡佛故也。自漢明夜寢。金人入夢。傅毅對詔。辨曰胡神。後漢中原。未之有信。魏¶ 
<pb:NFKB_QTW_p0133-20a>
晉夷虜。信者一分。笮融託佛齋而起逆。逃竄江東。呂光假征胡而叛君。跱立西土。降斯巳後。妖胡滋盛。大半雜華。搢紳門裏。翻受禿丁邪戒。儒士學中。倒說妖胡浪語。曲類蛙歌。聽之喪本。臭同鮑肆。過者失香。兼復廣置伽藍。壯麗非一。勞役工匠。獨坐泥胡。撞華夏之鴻鐘。集蕃僧之偽衆。動淳民之耳目。索營私之貨賄。女工羅綺。翦作淫祀之旛。巧匠金銀。散雕舍利之塚。秔粱[:#AS-8456:⿺麥丏]米。橫設僧尼之會。香油蠟燭。枉照胡神之堂。剝削民財。割截國貯。朝廷貴臣。曾不一悟。良可痛哉。伏惟陛下定天門之開闔。更新寶位。通萬物之迍否。再育黔黎。布李老無為之風。而民自化。執孔子愛敬之禮。而天下孝慈。且佛之經教。妄說罪福。軍民逃役。剃髮隱中。不事二親。專行十惡。歲月不除。奸偽逾甚。臣閱覽書契。爰自庖犧。至於漢高。二十九代。四百餘君。但聞郊祀上帝。官治民察。未見寺堂銅像。建社寧邦。請胡佛邪教。退還天竺。凡是沙門。放歸桑梓。令逃課之黨。普樂輸租。避役之曹。恒忻效力。勿度小禿。長揖國家。自足忠臣。宿衞宗廟。則大唐廓定。作造化之主。百姓無事。為犧皇之民。臣奕誠惶誠恐。謹上益國利民事十有一條如左。謹言。武德四年¶ 
<pb:NFKB_QTW_p0133-21a>
六月二十一日上。(謹按益國利民事十一條其文巳佚惟釋氏書所引尚存梗概謹裒集于後一曰衆僧剃髮染衣不謁帝王違離父母非忠孝者夫父母之體不可毀傷何故沙門剃髮去髭反先王之道失忠孝之義易曰男女搆精萬物化生此則陰陽父子天地大象不可乖也今衞壯之僧婉孌之尼失禮不婚仇匹內通衣形外隔夭胎殺子違禮逆天減損戶口不亦傷乎今佛家違天地之化背陰陽之道未之有也請僧尼六十巳下令作丁則兵強農勸尋老子至聖尚謁帝王孔某聖人猶跪宰相況道大無取德義未隆下忽公卿抗衡天子如臣愚見請同老孔弟子之例拜謁王臣編于朝典者二曰西域胡旦末國兵三百二十人小宛國兵二百人戎盧國兵三百人渠勒國兵三百人依耐國兵三百五十人郁立師國兵三百三十一人單相國兵四十五人孤胡國兵四十五人凡八國胡兵合有一千八百九十一人皆得紹其王業據其土地自相征伐屠戮人國況今大唐丁壯僧尼二十萬衆共結胡法足得人心寧可不預備之哉三曰諸州及縣減省寺塔則民安國治者蓋聞釋迦生於天竺修多出自西蕃名號無傳於周孔功德靡稱於典謨實遠夷所尊敬非中夏之師儒廣致精舍甲第當衢虛費金帛福利焉在西域胡人因泥而生是以便事泥瓦塔像今猶毛臊人面而獸心道人土梟驢騾四色皆是貪逆之惡種佛是妖魅之氣寺是淫邪之祀由妖胡虛說造寺之福庸人信之爭營寺塔小寺百僧大寺二百以兵率之五寺強成一旅總計諸寺兵多六軍侵食生民國家大患寺驍僧衆妖孽必作如後趙沙門張光後燕沙門法長南涼道密魏孝文時法秀太和時惠仰等並皆反亂自餘凶黨至今猶在請必除蕩用消胡氣浹旬之間宇宙廓清維是寺舍請給孤老貧民無宅義士三萬戶州惟置一寺草堂土塔以安經像遣胡僧二人傳示胡法銷像而絕鐫鑄貨泉可以無損毀經以禁繕寫廢僧以從編戶竊謂益國利人興家多福也四曰僧尼衣布省齋則貧人不饑蠶無橫死者臣聞佛戒僧尼糞掃衣五綴缽望中一食獨坐山中清居禪誦此佛之章法也若殺蠶作衣佛戒不許今則知佛理虛故生違犯五曰斷僧尼貝[:#AS-FBED:●]居貯則百姓豐滿將士皆富禮佛不得尊豪設齋不得富貴六曰帝王無佛則大治年長有佛)¶ 

<pb:NFKB_QTW_p0133-22a>
(則虐政祚短者自庖犧巳下爰至漢高二十九代父子君臣立忠立孝守道履德生長神州得華夏正氣人皆淳朴以世無佛故也秦起秦仲三十五世六百三十八年漢明之時佛法始來有之為損無之為益故未有佛法之前人皆淳和世無篡逆佛法來到多興悖亂天道無親頓成虛闡禍淫福善胡其爽歟因何損替者翻享遐齡崇道者無終厥壽計應蘊福延慶積惡招殃何乃進退矛盾情狀皎然去取自乖若為酬對七曰封周孔之教送與西域而胡必不肯行八曰海內勤王者少樂私者多乃外事胡佛內生邪見翦剃髮膚迴換衣服出臣子之門入僧尼之戶立謁王庭坐看膝下不忠不孝聚結連房且佛在西域言妖路遠拾親逐財畏壯慢老重富強而輕貧弱愛少美而賊耆年以幻惑而作藝能以矯誑而為宗旨然佛為一姓之家鬼也作鬼不兼他族豈可催驅生漢供給死夷賤此明珠貴彼魚目違離嚴父而敬他人何有跪十箇泥夷而為卿相置一盆殘飯得作帝王據佛邪說不近人情欲求忠臣孝子佐世治民惟孝經一卷老子二篇不須廣讀佛經佛滑稽大言不及旃孟奢侈造作罪深桀紂入家破家入國破國者九曰隱農安近市㕓度中國富民饒者十曰帝王受命皆革前政者十一曰直言忠諫古來出口禍及其身者)¶ 

** 請革隋制䟽¶ 
:PROPERTIES:
:TITID: QTWTIT03988
:PERSID: QTWAUT0099
:END:

龍紀火官。黃帝廢之。咸池六英。堯不相沿。禹弗行舜政。周弗襲湯禮。易稱巳日乃孚。革而信也。故曰革之時大矣哉。有隋之季。違天害民。專峻刑法。殺戮賢俊。天下兆庶。同心叛之。陛下撥亂反正。而官名律令。一用隋舊。且懲沸羹者吹冷齏。傷弓之鳥驚曲木。況天下久苦隋暴。安得不新其耳目哉。改正朔。易服色。變律令。革官名。功極作樂。治定制¶ 
<pb:NFKB_QTW_p0133-23a>
禮。使民知盛德之隆。此其時也。然官貴約。夏后官百。不如虞五十。周三百。不如商之百。又曰。夏有亂政而作禹刑。商有亂政而作湯刑。周有亂政而作九刑。衞鞅為秦制法。增鑿顛抽脅鑊烹等六篇。始皇為挾書律。此失於煩。不可不鑒。¶ 

** 請除釋教䟽¶ 
:PROPERTIES:
:TITID: QTWTIT03989
:PERSID: QTWAUT0099
:END:

佛在西域。言妖路遠。漢譯胡書。恣其假託。故使不忠不孝。削髮而揖君親。遊手遊食。易服以逃租賦。演其妖書。述其邪法。偽啟三途。謬張六道。恐嚇愚夫。詐欺庸品。凡百黎庶。通識者稀。不察根源。信其矯詐。乃追既往之罪。虛規將來之福。布施一錢。希萬倍之報。持齋一日。冀百日之糧。遂使愚迷。妄求功德。不憚科禁。輕犯憲章。其有造作惡逆。身墜刑網。方乃獄中禮佛。口誦佛經。晝夜忘疲。規免其罪。且生死壽夭。由於自然。刑德威福。關之人主。乃謂貧富貴賤。功業所招。而愚僧矯詐。皆云由佛。竊人主之權。擅造化之力。其為害政。良可悲矣。案書云。惟辟作福。惟辟作威。惟辟玉食。臣無有作福作威玉食。臣之有作福作威玉食。其害於而家。凶於而國。人用側頗僻。降自羲農。至於漢魏。皆無佛¶ 
<pb:NFKB_QTW_p0133-24a>
法。君明臣忠。祚長年久。漢明帝假託夢想。始立胡神。西域桑門。自傳其法。西晉以上。國有嚴科。不許中國之人。輒行矒髮之事。洎於苻石。羌胡亂華。主庸臣佞。政虐祚短。皆由佛教致災也。梁武齊襄。足為明鏡。昔襃姒一女。妖惑幽王。尚致亡國。況天下僧尼。數盈十萬。翦刻繒綵。裝束泥人。而為厭魅。迷惑萬姓者乎。今之僧尼。請令匹配。即成十萬餘戶。產育男女。十年長養。一紀教訓。自然益國。可以足兵。四海免蠶食之殃。百姓知威福所在。則妖惑之風自革。淳樸之化還興。且古今忠諫。鮮不及禍。竊見齊朝章仇子佗上表。言僧尼徒衆。糜損國家。寺塔奢侈。虛費金帛。為諸僧附會宰相。對朝讒毀。諸尼依託主。潛行謗讟。子佗竟被囚執。刑於都市。及周武平齊。制封其墓。臣雖不敏。竊慕其蹤。¶ 

