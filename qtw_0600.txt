#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0599-18a> ¶¶¶
#+PROPERTY: JUAN 0600
欽定全唐文卷六百¶ 

<pb:NFKB_QTW_p0600-01a>
　劉禹錫(二)¶ 

** 擬冊皇太子文¶ 
:PROPERTIES:
:TITID: QTWTIT11825
:PERSID: QTWAUT1471
:END:

維某年月日。皇帝若曰。於戲。易云明兩作離。大人以繼明照於四方。蓋所以毓其明德。繼於正體。邦本由是固。萬方由是寧。粵祖宗之闡帝業。亦莫不由此而繼於明德。肆予一人。緒承大寶。纂奉丕構。懼有失墜。以貽先帝之羞。永懷主器以繼明。用副予不德。咨爾元子王某。襲列聖之姿。體健行之質。吹銅稟異。辨日耀奇。早習德成。克敬師保。事業可大。和順積中。天縱溫文。生知孝悌。洎分茅土。望出東平。符彩昭彰。禮樂文錯。固可正位重震。為天下之儲君。人神叶從。德任相稱。仰稽令典。光載盛儀。是用冊命爾為皇太子。往欽哉。夫富貴莫大於家天下。忠孝莫大於敬君親。俟爾一人。貞於萬國。必咨正事。必近正人。必杜逸遊。必樂善道。求諫如不及。惡佞如探湯。懋爾厥修。惟懷克和。以貳於朕躬。無忝祖宗之烈。可不慎歟。¶ 

** 擬冊齊王文¶ 
:PROPERTIES:
:TITID: QTWTIT11826
:PERSID: QTWAUT1471
:END:

維某年月日。皇帝若曰。啟茲東國。境於青州。略嵎夷。導濰¶ 
<pb:NFKB_QTW_p0600-02a>
淄。鹽絺貢庭。檿絲入篚。粵在少昊。為爽鳩之域。沃若殷商。乃薄姑之邱。周實太公之國。積海岱之饒。習戎革之盛。因俗簡禮。其政易成。咨爾第二子某。直諒多聞。溫裕有立。樂於為善。力其未能。行本貞廉。言依忠孝。固可錫茲青社。俾藩於東。是用命使某官某乙。持節冊命爾為齊王。往欽哉。宜聽朕命。夫敬人可以理國。後已可以得人。謂己不明。任賢良以為明。謂己不德。資師傅以為德。國安則備爾忠孝。人散則忝爾君親。慎乃厥修。無替休命。¶ 

** 擬冊楚王文¶ 
:PROPERTIES:
:TITID: QTWTIT11827
:PERSID: QTWAUT1471
:END:

惟某年月日。皇帝若曰。衡嶽峙靈。雲夢潤德。錫十朋以備神物。包三脊以供王祭。浮江潛漢。實曰渚宮。俗輕而佻。上難其化。咨爾第三子某。正性自得。懿行克修。曠淡居心。寬裕推己。移此成器。綏於荊蠻。錫爾赤社。以屏南土。是用命使某官某乙。持節冊命爾為楚王。往欽哉。宜聽朕命。於戲。布政在寬。革俗先信。分吾之憂。以惠黎庶。勵爾之志。以報君親。為子為臣。克忠克孝。臻於二德。在理一邦。祗敬勿休。無忝我命。¶ 

** 擬冊邠王文¶ 
:PROPERTIES:
:TITID: QTWTIT11828
:PERSID: QTWAUT1471
:END:

<pb:NFKB_QTW_p0600-03a>

惟某年月日。皇帝若曰。朕讀詩至豳風。見古公亶父之跡。然後知王業之難。仰惟我高祖太宗之櫛沐風雨。以啟天下。是用兢惕。若墜泉谷。豳之舊地。積德之餘。俗厚而忠。人悅其上。王於茲土。克懋賢戚。咨爾第四子某。質重性和。神清氣茂。威儀儼若。恬淡寡言。介然風規。坐鎮流俗。固可將吾勤儉。宣化豳郊。錫爾白社。藩於西土。是用命使某官某乙。持節冊命爾為邠王。往欽哉。宜聽朕命。於戲。播種者后稷公劉之業。善繼者古公亶父之志。積德行義。國人戴之。詩有七月之章。非惟王業艱難。亦俗阜化成之風也。爾其日夜思之。訓以溫柔之教。無奪農時。使獨戴周德。以忝我一人之命。¶ 

** 擬冊晉王文¶ 
:PROPERTIES:
:TITID: QTWTIT11829
:PERSID: QTWAUT1471
:END:

維某年月日。皇帝若曰。涉河之東。千里而廣。右浸衞水。左據常山。蒲版唐堯所封之邱。歷山虞舜隱耕之地。晉陽我高祖誓眾之野。本晉國也。而謂之唐。其人憂深思遠。有帝堯之遺風焉。故我國家因之以啟王業。將我朝政。保茲舊邦。克建戚藩。以任賢德。咨爾第五男某。和裕秉質。端貞理身。撝謙似不能。好善如不足。行歸於厚。口無擇言。本孝克¶ 
<pb:NFKB_QTW_p0600-04a>
家。資忠體國。固可嚴奉啟聖之域。綏懷積德之邦。錫爾黑社。以藩於北。是用命使某官某乙。持節冊命爾為晉王。往欽哉。宜聽朕命。於戲。踐唐堯之地。理虞舜之人。開高祖之域。爾其兢兢厎慎。以臨其人。思流愷悌之風。祗敬興王之地。無一舉足以忘我祖宗艱難之業。往利厥土。以孚於休。¶ 

** 擬公主冊文¶ 
:PROPERTIES:
:TITID: QTWTIT11830
:PERSID: QTWAUT1471
:END:

惟某年月日。皇帝若曰。桃李發詠。雲日連輝。禮秩克柔。肅雍載美。築館大國。建號名邦。乃躅通規。用光懿範。咨爾長女。金枝寵愛。玉質輝奇。蘊異體和。含章挺秀。柔順懿德。幽閑可貞。已及初笄。言從下嫁。主之以同姓叔父。配之以貴族聞人。式遵舊儀。錫是土宇。是用命使某官某。持節冊命爾為某公主。於戲。何彼穠矣。詩之國風。蓋美王姬。能成婦道。爾其克念。以敬所從。無忝我之休命。不其猗歟。¶ 

** 賀冊太皇太后表¶ 
:PROPERTIES:
:TITID: QTWTIT11831
:PERSID: QTWAUT1471
:END:

臣某言。伏見制書。以二月十八日冊立太皇太后。徽章克備。慶賜遠行。榮冠古今。澤周寰海。伏惟皇帝陛下纘承列聖。歡奉兩宮。太皇太后含飴保和。重光謺慶。漢儀盛於長信。周祚興於大任。方之聖朝。彼有慚德。臣遠守巴峽。不獲¶ 
<pb:NFKB_QTW_p0600-05a>
稱賀闕庭。無任抃躍屏營之至。¶ 

** 賀冊皇太后表¶ 
:PROPERTIES:
:TITID: QTWTIT11832
:PERSID: QTWAUT1471
:END:

臣某言。伏見制書。以二月二十五日冊立皇太后。盛禮畢陳。德音遠被。一人有慶。萬國同歡。中賀。伏惟皇太后稟靈作合。誕聖表祥。徽號極域中之尊。至仁為天下之母。陛下君臨有國。子道無違。長樂宮中。永獻南山之壽。濯龍門上。再揚東漢之風。率土臣子。不勝歡抃。臣遠守荒服。不獲稱慶闕庭。無任踊躍屏營之至。¶ 

** 賀登極表¶ 
:PROPERTIES:
:TITID: QTWTIT11833
:PERSID: QTWAUT1471
:END:

臣某言。伏見詔書。正月二十六日皇帝陛下嗣登寶位。萬國同歡。日月繼明。乾坤交泰。中賀。伏惟皇帝陛下欽承顧命。惟懷永圖。以大孝奉宗祧。以至仁蘇品物。洞照寰海。統和神人。聖祚延長。從今無極。㣥生鼓舞。自此大寧。臣限守遐藩。恪居官次。不獲奔馳拜舞。稱賀闕庭。無任抃躍屏營之至。¶ 

** 代李相公賀登極第一表¶ 
:PROPERTIES:
:TITID: QTWTIT11834
:PERSID: QTWAUT1471
:END:

臣某言。臣伏聞陛下式遵典章。正位宸極。臣聞大明繼照。雖昧者必昭其視。震雷發聲。雖聵者必達其聽。是以聖人¶ 
<pb:NFKB_QTW_p0600-06a>
鼓萬物而耳目咸革。感人心而天下太平。致理興邦。率由茲道。中賀。伏惟陛下紹累聖之鴻緒。冠前王之盛烈。祥符薦委。景福攸臻。纂武繼文。重光累洽。自宣猷上嗣。育德儲闈。仁孝表於域中。慈儉章於天下。由是餒者思食。瘠者思豐。曶爽咸耀於光明。枯朽更延於惠澤。禺禺億兆。咸沐惟新。鼓舞而四表歡心。運行而二儀貞觀。臣夙承朝獎。謬列藩條。歡抃之誠。倍萬恆品。¶ 

** 代李相公賀登極第二表¶ 
:PROPERTIES:
:TITID: QTWTIT11835
:PERSID: QTWAUT1471
:END:

臣某言。臣聞帝堯之禪虞舜也。業歸乎異代。漢祖之尊太上也。禮徇乎虛名。有棄屣而傳七廟之重。斯則堯圖非遠。漢道未全。卓哉冠鴻名而超古始者。孰若今之盛也。陛下孝至通三。上極於君父。德均吹萬。下被於生靈。大聖所以宣昭。庶品由其利見。聖作物覩。天清地平。故雖冰霰傷和之姿。人情慢蔽之物。宿陰茲解。惡氣未除。無不仰南至而自銷。隨東風而盡變。坐見可封之俗。更覃無外之恩。率土之甿。俱霑覆育。稟靈之內。無不謳吟。遐邇歡康。昭聾發瞽。臣謬忝朝列。久總藩條(云云。)¶ 

** 賀冊皇太子表¶ 
:PROPERTIES:
:TITID: QTWTIT11836
:PERSID: QTWAUT1471
:END:

<pb:NFKB_QTW_p0600-07a>

臣某言。伏見制書。以十二月二十日冊皇太子。盛禮斯畢。德音遐宣。萬國以貞。庶類咸說。中賀。伏惟文武孝德皇帝陛下體元立極。垂訓御時。既闡王猷。思安國本。前星位定。拱宸極以昭彰。蒼震氣宣。與天地而長久。禮光匕鬯。澤被華夷。宗祏有無疆之休。生靈懷莫大之慶。臣恪居官次。遐守巴南。不獲稱慶闕庭。無任踊躍屏營之至。¶ 

** 蘇州賀冊皇太子表¶ 
:PROPERTIES:
:TITID: QTWTIT11837
:PERSID: QTWAUT1471
:END:

臣某言。伏奉制書。以今月十日冊皇太子。德音遐布。盛禮畢陳。國本永安。人心同慶。伏惟皇帝陛下以繼天之聖。有知子之明。義兼君親。禮重宗祏。龍樓肇建。展嘉禮於三朝。鳳歷延長。固本枝於萬葉。臣守在遐郡。不獲稱慶闕庭。無任踊躍屏營之至。¶ 

** 為裴相公賀冊魯王表¶ 
:PROPERTIES:
:TITID: QTWTIT11838
:PERSID: QTWAUT1471
:END:

臣某言。伏見制書。以今月日冊魯王禮畢。皇家有慶。實祚無疆。既榮本枝。克固磐石。伏惟皇帝陛下德符列聖。道冠前王。孝敬承兩宮之歡。虔恭奉九廟之祀。先崇大禮。慶浹天人。次念建封。事兼家國。伏以魯王夙承叡訓。特稟天姿。爰擇吉辰。光膺寵冊。既示之以君親之道。又錫之以禮義¶ 
<pb:NFKB_QTW_p0600-08a>
之邦。寰海聞風。室家相慶。臣自嬰疾疹。已歷旬時。不獲展禮明庭。拜舞稱賀。¶ 

** 蘇州賀皇帝疾愈表¶ 
:PROPERTIES:
:TITID: QTWTIT11839
:PERSID: QTWAUT1471
:END:

臣某言。臣得本道觀察使報。伏承聖躬痊愈。已於紫宸殿視朝者。一人有慶。萬國同歡。伏惟皇帝陛下外親萬務。內奉三宮。常懷宵旰之勤。遂失寢興之適。上元降祜。列聖表靈。百神奔走以來扶。四海精誠而致感。勿藥有喜。如山永安。宗廟保無疆之休。寰瀛申莫大之慶。臣恪居官次。遐守江干。不獲稱賀闕庭。無任踊躍屏營之至。¶ 

** 賀改元赦表¶ 
:PROPERTIES:
:TITID: QTWTIT11840
:PERSID: QTWAUT1471
:END:

臣某言。伏見今月七日制書。大赦天下者。帝遊出震。聖澤如春。神人以和。天地交泰。伏惟皇帝陛下丕承鴻業。光闡叡圖。吉日展嚴配之儀。告天陳太平之盛。九廟成禮。百神降祥。鑾輅旋衡。風雲改色。殊私廣被。再宏莫大之恩。寳歷惟新。更啟無疆之祚。兩宮承慶。四海永寧。率土臣子。上千萬壽。臣恪居官次。不獲稱賀闕庭。無任屏營之至。謹差當州軍事衙官試慈州吉昌府別將徐倫奉表陳賀以聞。¶ 

** 賀赦表¶ 
:PROPERTIES:
:TITID: QTWTIT11841
:PERSID: QTWAUT1471
:END:

<pb:NFKB_QTW_p0600-09a>

臣某言。伏奉今月一日制書。改大和十年為開成元年。大赦天下者。雷雨作解。人神悅隨。澤及八荒。網開三面。臣某誠歡誠喜頓首頓首。伏惟皇帝陛下上承乾綱。下立人極。用含宏光大之德。副華夏會同之心。獻歲改元。惟新景祚。先明首罪。次及㣥妖。述睿情以曉萬方。施鴻霈以蘇庶物。恤刑宥過。已責弛征。郡縣之舊弊悉除。賦稅之新規咸備。停藩方節獻之禮。以惠疲人。迴搉筦餘羨之財。以資京邑。命使展澄清之志。察言求讜直之材。弓旌賁於邱園。粟帛頒於耆艾。爰以初吉。御於明庭。德音一發於九天。和氣驟周於四海。開物成務。實表於建元。應天順人。永延於億載。臣幸居近輔。先受殊恩。不獲稱慶闕庭。陪榮班次。眾星列位。常拱北辰之尊。新歲拜章。遙獻南山之壽。無任抃躍屏營之至。¶ 

** 賀德音表¶ 
:PROPERTIES:
:TITID: QTWTIT11842
:PERSID: QTWAUT1471
:END:

臣某言。伏見今月十六日德音。布告遐邇。天道下濟。人情大安。中賀。伏惟皇帝陛下凝旒思理。垂衣擇材。以日月無私之光。照寰區有截之內。貴使下情盡達。寧虞厚貌潛謀。一昨李訓鄭注等。敢有逆心。兼連兇黨。陛下睿謀神斷。左¶ 
<pb:NFKB_QTW_p0600-10a>
右協同。頃刻之間。掃除已定。重臣畢力。禁旅竭忠。氛祲廓清。華夷咸悅。言念正刑之外。或有詿誤之徒。再發德音。廣宣聖澤。當星紀迴天之日。迎陽和煦物之光。懷危疑者。如山之安。欲告訐者。望風知懼。非同謀者。一切不問。未結正者。三宥從寬。含生之倫。普天同感。臣恪居官次。不獲稱賀闕庭。無任忭躍屏營之至。謹差防禦知衙官朝議郎權知容州都督府司馬孫惕奉表。¶ 

** 連州賀赦表¶ 
:PROPERTIES:
:TITID: QTWTIT11843
:PERSID: QTWAUT1471
:END:

臣某言。伏奉今月一日制書。大赦天下者。盛德廣運。浹於華夷。天光下臨。照被幽蟄。臣某誠歡誠躍頓首頓首。伏惟睿聖文武皇帝陛下神扶寶祚。天贊鴻猷。意有所之。事無不[:#AS-8864:⿺克寸]。當淮甸凱旋之後。是域中慶幸之時。順陽和以發生。施霈澤於寰海。網開三面。危疑者許以自新。耳達四聰。瑕累者期於錄用。求碩畫於庶位。慮遺材於放臣。旌忠烈之家。賞勳庸之允。仁及枯骨。無隔於寇戎。榮加顯親。普霑於存歿。恤刑己責。實廩蠲徭。頒錫彰有客之詩。崇儒叶宗予之望。嶽瀆咸秩。耆艾飲和。大僚承任子之恩。武旅荷賜金之寵。斯皆禹湯文武之遺美。高祖太宗之耿光。集於聖朝。¶ 

<pb:NFKB_QTW_p0600-11a>

然後大備。德音所至。和氣隨之。歡謠上徹於九天。福祚永延於億載。能使遠夷屈膝。豈惟小醜革心。率土人臣。不勝大慶。臣久辤闕下。恪守海隅。犬馬之誠。倍百恆品。無任抃躍屏營之至。¶ 

** 賀赦表¶ 
:PROPERTIES:
:TITID: QTWTIT11844
:PERSID: QTWAUT1471
:END:

臣某言。伏見今月三日制書。大赦天下者。大明初昇。萬物咸觀。渙汗一發。神人以和。伏惟皇帝陛下天資叡聖。神啟昌期。端拱受萬國之朝。承顏奉兩宮之慶。初嗣大位。克揚孝心。三光協明。和氣來應。臣伏讀赦令。首於奉園陵。盡誠敬。親九族。蘇兆人。次及定章程。止進獻。已逋責。滌夙瑕。內照於九重。則歸嬪嬙放鷹犬。外明於四目。則求隱士開直聲。柔遠以仁。則還其係虜。賞延以禮。則澤及後昆。菲食遵夏禹之規。弋綈法漢文之儉。墜典咸舉。舊章再明。昇平之期。正在今日。發號之始。疾於春風。殊私所及。霈若時雨。臣幸逢昌運。歷事五朝。出守遐藩。僅垂二紀。欣承靁雨作解之澤。不勝犬馬戀主之誠。瞻望帝鄉。無任屏營懇悃之至。¶ 

** 賀收蔡州表¶ 
:PROPERTIES:
:TITID: QTWTIT11845
:PERSID: QTWAUT1471
:END:

臣某言。伏見詔書。以唐州節度使李愬生擒逆賊吳元濟¶ 
<pb:NFKB_QTW_p0600-12a>
獻俘。文武百僚於興安門列班稱賀者。天威遠被。元惡就誅。一方既平。萬國咸慶。中賀。伏惟睿聖文武皇帝陛下德超邃古。道合上元。臨御以來。天人協贊。削平吳蜀。掃蕩塞垣。車書大同。夷狄來貢。蕞爾元濟。敢懷野心。輒聚犬羊。苟偷時月。陛下聖謨獨運。睿感潛通。天助神兵。人生勇氣。既擒兇逆。爰正刑書。伏三紀之逋誅。成九衢之壯觀。宗社昭告。華夷式瞻。行弔伐而在禮無違。烜威聲而何城不[:#AS-8864:⿺克寸]。楚氛改色。淮水安流。漢上疲人。盡霑雨露。汝南遺老。重睹昇平。凡在具臣。孰不欣抃。臣久辤朝列。忝守遐藩。不獲稱慶闕庭。陳露丹悃。仰瞻宸極。倍萬㣥情。無任踊躍慶快之至。¶ 

** 代京兆李尹賀遷獻懿二祖表¶ 
:PROPERTIES:
:TITID: QTWTIT11846
:PERSID: QTWAUT1471
:END:

臣某言。伏見詔書。以今月某日。奉遷獻祖懿祖神主。祔於德明興聖皇帝廟。盛禮云畢。宗祧永安。誠感誠悅頓首頓首。伏以太祖景皇帝膺期撫運。啟封於唐。為百代不遷之宗。開三靈眷命之兆。頃以本朝初建。清廟備儀。二祖冠西室之先。景皇闕東向之位。諸儒獻議。歷載未行。陛下濬發睿謨。旁延正論。爰詔多士。會於中臺。酌三禮之前文。參百王之故事。講貫斯定。詢謀僉同。備物展儀。考祥視履。配貴¶ 
<pb:NFKB_QTW_p0600-13a>
神於遠祖。正尊位於始封。廟貌有嚴。禘嘗允穆。示人以孝。得禮之中。既觀秩秩之容。必降穰穰之福。臣職居內史。屬忝本枝。躬導盛儀。獲申誠敬。無任感悅屏營之至。¶ 

** 為京兆李尹賀雨表¶ 
:PROPERTIES:
:TITID: QTWTIT11847
:PERSID: QTWAUT1471
:END:

臣某言。伏奉聖旨。以時雨愆候。有妨耕農。應諸有靈跡處。並令祈請者。德音才發。膏雨驟飛。滂霈已周。動植咸說。(云云)伏以久愆時澤。上軫聖慈。爰命禱祈。俾申誠敬。神應如響。天且不違。未興雲漢之詩。已致桑林之雨。臣謬司京邑。虔撫黎蒸。覩豐年之可期。同比屋而稱慶。無任欣抃之至。¶ 

** 為京兆韋尹賀元日祥雪表¶ 
:PROPERTIES:
:TITID: QTWTIT11848
:PERSID: QTWAUT1471
:END:

臣某言。伏以去冬以來。久無雨雪。臣每於殿內親奉德音。以宿麥未滋為虞。以兆人生疾為念。聖情所屬。神理潛通。獻歲發春。佳雪肇降。當夷夏會同之日。觀天人合應之徵。迎喜氣於三元。浹歡心於萬國。癘疵永息。豐年可期。臣以疾疢未平。步趨有阻。伏蒙恩貸。已具奏聞。謹於光宅寺中管當本務。不獲隨例稱慶明庭。既覩嘉祥。益彰聖德。無任欣躍屏營之至。¶ 

** 為京兆韋尹賀春雪表¶ 
:PROPERTIES:
:TITID: QTWTIT11849
:PERSID: QTWAUT1471
:END:

<pb:NFKB_QTW_p0600-14a>

臣某言。伏奉詔旨。充某郡主禮命使。謝恩之日。親承德音。以春初已來。雨雪猶少。慮妨農事。有軫睿慈。今當下嫁之辰。克致上元之感。雲生河漢。及佳期而降祥。雪滿寰區。應豐年而呈瑞。臣官當撫字。職在肅雍。慶抃之誠。實倍常品。¶ 

** 為京兆韋尹賀雨止表¶ 
:PROPERTIES:
:TITID: QTWTIT11850
:PERSID: QTWAUT1471
:END:

臣某言。今月某日。中使吳文政奉宣聖旨。緣今年雨多。恐傷苗稼。諸有靈跡處。並宜祈禱者。臣謹檢尋祀典。方議徧祠。惟德動天。倏已澄霽。伏以至教惠農。兆人務本。今歲宿麥。茂於常年。爰自季春。遂逢多雨。蓋陰陽常數。有以推遷。而隴畝之間。未聞傷敗。陛下勞謙思切。覆育恩深。或慮成災。先期軫念。昭薦未陳於方社。叡誠已格於上元。文明煥開。陰曀潛掃。有年之慶。實兆於茲辰。先天不違。敻超於前代。臣謬司京邑。虔撫蒸黎。欣抃之誠。倍百㣥品。無任踊躍屏營之至。¶ 

** 為京兆韋尹賀祈晴獲應表¶ 
:PROPERTIES:
:TITID: QTWTIT11851
:PERSID: QTWAUT1471
:END:

臣某言。今月十七日。中使某奉宣聖旨。以霖雨未晴。諸有靈跡處。並令祈禱者。臣當時於興聖寺竹林神親自祈祝。兼差官城外分路徧祠。伏以神祇效靈。景物澄霽。兆庶覩¶ 
<pb:NFKB_QTW_p0600-15a>
動天之德。大田俟多稼之期。臣謬荷恩輝。忝司京邑。抃說之至。實倍常情。¶ 

** 為杜相公賀復吳少誠官爵表¶ 
:PROPERTIES:
:TITID: QTWTIT11852
:PERSID: QTWAUT1471
:END:

臣某言。中使宋惟澄至。奉宣聖旨存問。兼賜臣墨詔及昭示洗雪吳少誠等事。天地宏覆燾之恩。雷雨施渙汗之澤。瑕累咸滌。危疑獲安。中謝。臣伏以少誠擅興兵戈。事生詿誤。自王師致討。天威下臨。曾無悖辭。亟聞引咎。初懷疑懼。雖擁眾以偷生。旋感聖神。屢拜章而請命。陛下仁深解網。慮軫納隍。念餽餉飛輓之勤。閔戰爭暴露之苦。舉茲宥過之典。副彼效順之誠。一方承再造之恩。九有覩惟新之化。敷鴻霈而覃及蠢類。鼓仁風而臻於太和。罷柝銷鋒。自茲而始。臣謬膺重寄。虔守遐藩。不獲稱慶瑤墀。陳露丹懇。仰瞻宸極。倍百常情。無任慶抃屏營之至。¶ 

** 為杜相公賀除虔王表¶ 
:PROPERTIES:
:TITID: QTWTIT11853
:PERSID: QTWAUT1471
:END:

臣某言。中使李國真至。奉宣聖旨存問。兼賜臣墨詔。鴻澤浹下。大明燭幽。曉諭便藩。慰安稠謺。中謝。臣伏覩天書。恭承睿旨。宏愛人屈己之道。酌因時適變之宜。擇賢王作鎮徐方。俾張愔便主留務。上則成邦家磐石之固。下則副士¶ 
<pb:NFKB_QTW_p0600-16a>
眾拜章之請。戚藩之寄斯重。舊勳之祀獲全。丕變猖狂之徒。咸躋仁壽之域。既宏在宥。坐見止戈。率土人臣。孰不欣說。臣素乏方略。謬荷寵光。猥塵將相之名。無施分寸之績。遭逢若此。報效蔑聞。官謗已興。渥刑宜及。陛下恩深覆載。道務含宏。恤公私餽餉之勤。念吏士鋒鏑之苦。特紆神算。昭發德音。危疑獲安。制置惟固。好生宥過。誠陛下開網之仁。尸位無功。重微臣素餐之責。周章跼蹐。胡顏自安。但以遐守藩條。恪居官次。不獲仰謝雲陛。陳露血誠。未遂周任知止之言。敢逃臧文竊位之咎。無任戰越之至。¶ 

** 賀雪鎮州表¶ 
:PROPERTIES:
:TITID: QTWTIT11854
:PERSID: QTWAUT1471
:END:

臣某言。伏見四月二十七日德音。以王承宗效順著明。復其官爵。所獻二郡。別置藩垣。聖德動天。鴻恩及物。瑕累咸滌。蒸黎永安。伏惟叡聖文武皇帝陛下自承寶位。克振皇綱。既以四海為家。每念一夫不獲。昨因大慶。爰降殊私。廣宥過之科。開自新之路。綸言一發。神聖潛通。遂令迷誤之徒。頓釋憂危之慮。命允子以入侍。獻名都以效誠。臣心既明。天網為解。因析四郡。別為一方。惟懷永圖。盡去前弊。大河以北。化為禮樂之鄉。率土之濱。重見昇平之日。臣恪居¶ 
<pb:NFKB_QTW_p0600-17a>
官次。遐守嶺隅。不獲稱慶闕庭。無任踊躍屏營之至。¶ 

** 賀平淄青表¶ 
:PROPERTIES:
:TITID: QTWTIT11855
:PERSID: QTWAUT1471
:END:

臣某言。伏見制旨。魏博節度使所奏逆賊李師道并男二人並梟斬訖。以二月十六日御宣政殿受賀者。聖德元運。兵威神速。旬月之內。鯨鯢就誅。泰嶽既寧。登封有日。伏惟叡聖文武皇帝陛下有征必克。舉意無違。天地協神算之期。靁霆助成師之氣。蠢爾孼豎。敢生野心。蕭斧一臨。妖氛自滅。皆由聖慈廣被。叡略潛通。獻俘者盡許生還。得地者復令安堵。感我仁化。激其深衷。凡是脅從。盡思效節。五紀巢穴。一朝蕩夷。遂使齊魯之鄉。復歸仁壽之域。捷書既至。傳首繼來。備文物於明庭。告殊勳於清廟。百郡陳賀。萬方會同。從此止戈。所以為武。西周士庶。方觀飲至之容。東嶽烟雲。已望告成之禮。臣恪居遠服。嘗忝班行。慶快之誠。倍萬㣥品。無任踊躍屏營之至。¶ 

** 賀梟斬鄭注表¶ 
:PROPERTIES:
:TITID: QTWTIT11856
:PERSID: QTWAUT1471
:END:

臣某言。伏奉前月二十五日詔書。示逆賊鄭注已梟首訖。妖氛殄滅。華夏乂安。伏以逆賊鄭注。本出細微。潛懷梟獍之心。兼結兇狂之黨。人倫共棄。神理不容。陛下叡略。感通¶ 
<pb:NFKB_QTW_p0600-18a>
天人。合應重臣協力。禁旅齊心。指顧之間。猖狂自潰。乾坤交泰。日月增明。凡在人臣。不勝慶快。臣恪居官次。不獲稱賀闕庭。無任欣歡抃躍之至。¶ 

** 慰國哀表¶ 
:PROPERTIES:
:TITID: QTWTIT11857
:PERSID: QTWAUT1471
:END:

臣某言。上天降禍。大行皇帝奄棄萬國。奉諱號擗。糜潰五情。伏惟皇帝陛下孝思至性。攀號罔極。臣恭守所部。不獲陪位西宮。伏增感慕之至。謹奉表陳慰以聞。¶ 

** 慰淄王薨表¶ 
:PROPERTIES:
:TITID: QTWTIT11858
:PERSID: QTWAUT1471
:END:

臣某言。臣得進奏官楊惕狀報。淄王薨。輟朝三日。伏惟皇帝陛下德邁前王。情深近屬。憫枝葉之謝。諒切宸衷。割肌膚之愛。何堪聖念。萬方知化。九族歸仁。凡受國恩。伏深悽惻。臣限以藩守。不獲奉慰闕庭。無任屏營之至。¶ 

